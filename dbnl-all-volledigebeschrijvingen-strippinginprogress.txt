Omschrijving-ALL-Fulltext-NL-partlyCleaned1
********(Laat)middeleeuwse satire waarin de specifieke zonden van de verschillende standen op de korrel worden genomen. De standensatire of standenrevue hekelt de gebreken der standen bij het uitoefenen van de hun opgelegde taak en de wijze waarop ze hun specifieke positie in de maatschappij misbruiken ten koste van de andere standen, bijv. machtsmisbruik door de adel of simonie door de geestelijkheid. Meestal is de standensatire een klacht tegen de tijdgeest
********1. Term op het gebied van de klank waarmee men oorspronkelijk het heffen (arsis) van de voet bij het dansen aanduidde, tegengesteld aan de term thesis die betrekking had op het neerzetten (of kloppen) van de voet. Bij uitbreiding naar de muziek en de Griekse metriek (metrum) gingen ze in de prosodie respectievelijk - in omgekeerde richting  - de daling en de heffing van een versvoet betekenen. \n2. In het Latijn betekent ‘arsis’ (ook ‘ictus’) hetzelfde als ons woord ‘heffing’ (top): een verheffing van de stem, waarbij de ‘opgeheven’ syllabe de prominente syllabe van de versvoet is. Vele moderne talen (o.a. het Italiaans, het Engels en het Duits) hebben deze interpretatie overgenomen: lettergreep die de klemtoon (accent) krijgt. De metrisch onbeklemtoonde lettergre(e)p(en) vóór of na een heffing noemt men dan daling. In de Germaanse talen onderscheidt men voor de middeleeuwse poëzie nog een tussenvorm tussen heffing en daling, de zgn. zwakgeaccentueerde of halfbeklemtoonde lettergrepen. Men spreekt in dit verband ook wel eens van zwakke heffing of sterke daling. In de middeleeuwse Germaanse poëzie had een versregel over het algemeen een vast aantal (sterke) heffingen, meestal vier. Voor de rest was het aantal lettergrepen en dalingen vóór en na de heffingen wisselend. Vanaf de 16de eeuw is dit vrije vierheffingsvers verdrongen door een regelmatiger jambisch (jambe) metrum (ˇ ˉ).
********Aan de Engelse letterkunde ontleende term voor een tweeregelige eenheid (couplet) met gepaard rijm waarin een gedachte nog niet geheel is uitgeschreven, zodat de mededeling doorloopt in één of meer volgende regels (enjambement). Als voorbeeld kan het gedicht ‘Reflex’ van G. Achterberg gelden:\nDe nacht liet het verlies in droom genezen\nen van uw lichaam de vertederingen lezen.\nMaar 's morgens heeft het licht zich weer verzet\ntegen een liefde, die zo nauwgezet\nomhelzingen herhaalde, of geen graf\nu enkel maar voor deze stonde gaf. \n(G. Achterberg, VG, 19745, p. 151) 
********Aan perkament onderscheidt men een haarzijde en een vleeszijde. De haarzijde is taaier, geliger en ruwer dan de tere, gladde en blanke vleeszijde. Als perkament zijn natuurlijke spanning nog bezit, krult de haarzijde hol. In een middeleeuwse codex bestaat een regelmatige afwisseling, om en om, tussen haar- en vleeszijden, en wel zo dat bij een opening altijd twee gelijke zijden tegenover elkaar komen te staan. Deze regelmatigheid wordt de regel van Gregory (Gregory, regel van) genoemd, naar degene die dit verschijnsel het eerst opmerkte. Voor Middelnederlandse handschriften geldt dat de buitenzijde van een katern een vleeszijde is.
********Aanduiding die betrekking heeft op de verhouding verteltijd/vertelde tijd en die aangeeft dat de tekst de lezer - als met een tijdmachine - plots van het ene ogenblik naar een ander brengt zonder enig verslag uit te brengen over tijdsverloop of gebeurtenissen in de periode tussen die twee momenten. In een iets meer technische terminologie wordt fenomeen doorgaans aangeduid als een ellips.
********Aanduiding van de navolging, vooral in de romantische literatuur van de eerste helft van de 19de eeuw, van het werk van de Engelse dichter Lord Byron (1788-1824), die met zijn individualistische vrijheidsidealen, zijn gevoelens van melancholie over de onvervulbaarheid van het ideaal, zijn heldendom, wanhoop en cynisme, talloze West-Europese bewonderaars en navolgers kende. \nDe zgn. byronic hero of byroniaanse held als romantisch personage-type wordt getekend in verschillende van Byrons werken (bijv. Childe Harold’s Pilgrimage, Manfred). Lord Byron, die qua levensloop en geestesgesteldheid affiniteiten had met de helden die hij creëerde, werd mee deel van de mythe. Zo hoort men de term byroniaans soms gebruiken als kwalificatie van een bepaald schrijverstype. De byroniaanse figuur is eenzaam en misantropisch
********Aanduiding van die soort van vergelijking waarbij, in tegenstelling tot de asyndetische vergelijking, het beeld en het verbeelde met elkaar worden geconfronteerd door middel van voegwoorden als ‘als’, ‘zoals’ of ‘gelijk’. Bijv.:\nAls doods-hoofden stekend op hooge staken,\nZijn de lantarens om het plein gezet.\n(M. Nijhoff, VW, dl.1, 1982, p. 397)
********Aanduiding van een groep stijlverschijnselen die kenmerkend is voor de code van een tekst, het oeuvre van een auteur, een genre of een periode-1. Het aantal onderscheidingen dat men hierbij maakt, is legio: Lausberg (p. 818) geeft een lijst van meer dan 150 stijlkwalificerende adjectiva zoals die de eeuwen door gehanteerd zijn. Jacob Geel drijft de spot met stijlaanduidingen in zijn Nieuwe karakter-verdeeling van de stijl (1838).\nVoor een deel zijn stijlonderscheidingen moeilijk controleerbaar, zoals expressieve stijl, overtuigende stijl, Franse tegenover Duitse stijl e.a. Andere zijn, op grond van afspraken, wat eenduidiger van betekenis, zoals de classicistische stijl (classicisme), de impressionistische stijl (impressionisme), de redenaarsstijl. \nIn het algemeen kan men stellen dat de opvattingen over stijlsoorten vanaf de Oudheid tot en met de periode van het classicisme strakker en normatiever waren dan daarna, uitwaaierend van de oorspronkelijke drie stijlniveaus (genera elocutionis) naar de individuele stijl van een auteur of tekst. 
********Aanduiding voor datgene wat ook wel genoemd wordt ‘absolute vorm’ of ‘vastliggende vorm’: de vorm overheerst de inhoud. Het betreft een indrukwekkende, regelmatige versbouw (versleer), zoals die van de alexandrijn, en in genres als het sonnet. Tot in de 20ste eeuw heeft een dergelijke traditionele metriek voorstanders gehad, zoals blijkt uit het werk van A. Verwey, G. Gossaert, G. Komrij, P. Valéry, en van aanhangers van het Russisch akmeïsme (bijv. O. Mandelstam).\nEind 19de eeuw komt hierin verandering met de theorie en de praktijk van het vers libre in de context van een streven naar de adequate vorm voor het gedicht.\nAls men een lijstje zou maken van kenmerken van de traditionele vorm (met, tussen haakjes, de andere kant, die van de adequate vorm), dan zou dat er zo uit kunnen zien: gebonden versvorm (vrij vers), volzin (woord), Classicisme (Symbolisme), retoriek (allerindividueelste expressie), traditie (vernieuwing), bekende beelden (oorspronkelijke beelden), algemene gedachte (persoonlijke gedachte), los van de alledaagse werkelijkheid (realistisch), objectief (subjectief).
********Aanduiding voor datgene wat Seneca (Quaestiones naturales, 2, 44, 1) bedoelde met een aantal ‘vrijheden’ die – al dan niet met enige tegenzin – aan beoefenaars van de literatuur worden toegestaan in vergelijking met wat in ‘gewoon’ taalgebruik norm of regel is. Literair-historisch is bijzonder invloedrijk geweest het vers van Horatius: \nPictoribus atque poetis quidlibet audendi semper fuit aequa potestas \n(aan schilders en dichters is altijd de meest mogelijke vrijheid toegekend in het kiezen van hun onderwerp). \n(Ad Pisones, 9vv.)\nDe toegestane faciliteiten kunnen variëren naar gelang van de opvatting die men heeft over literatuur en over de verhouding tussen literair en niet-literair taalgebruik.\n1. Een eerste type vrijheid heeft betrekking op de relatie tekst - realiteit: literaire teksten mogen ‘liegen’ (fictionaliteit) door te verhalen over zaken die niet gebeurd zijn, of door waar gebeurde feiten te behandelen op een wijze die niet strookt met de historische realiteit. Zo geven Shakespeares history plays een weinig accurate versie van de episodes uit de Engelse geschiedenis die ze thematiseren, maar dit wordt getolereerd ter wille van zijn streven naar een ‘diepere visie’ en naar een grotere dramatische spankracht. Zie bijv. ook anachronisme.\n2. In engere zin slaat de term ‘dichterlijke vrijheid’ vooral op de relatie auteur - taal: de schrijver mag de taal (dichterlijke taal) manipuleren door toepassing van allerlei procédés, zodat deze zich onderscheidt van het ‘gewone’ taalgebruik (foregrounding
********Aanduiding voor de ambiguïteit of meerduidigheid van een taaluiting. Vaak ontstaat dubbelzinnigheid door homonymie. Als de dubbelzinnigheid intentioneel is, is ze verwant aan de woordspeling. Een voorbeeld is te vinden in het volgende sneldicht van Huygens:\nPier schonk zijn wilde wijf een klink drie vier om niet
********Aanduiding voor de auditief of perceptief fonetische laag van een hardop uitgesproken tekst. De hoorder verwerkt de tekst direct (luisterend naar een akoestische realisatie ervan, waarbij de tekst hardop wordt uitgesproken) of indirect (via stillezen). \nOmdat spraakklanken niet losstaan van de articulatorische en fysische fonetiek, spreekt men in de literatuurwetenschap over het onderscheid tussen enerzijds de inherente klankelementen (timbre), en anderzijds de relationele klankelementen (accent: toonhoogte, sterkte, duur). In de prosodie vormen de inherente klankelementen de basis voor rijm, de relationele voor ritme. Gecombineerd optreden van beide vindt men bijvoorbeeld bij stafrijm en bij eindrijm in metrische (metrum) poëzie.\nHet is niet ongebruikelijk om bij analyse en interpretatie van poëzie aparte aandacht te besteden aan de klanklaag, het zgn. fonische of fonetische niveau. De status van de klankanalyse is echter problematisch, vooral als het gaat om de toekenning van functies aan de klankvorming van een tekst. Daarin kan bijv. de auteurspoëtica een belangrijke rol spelen. Zo maakt Nijhoff in zijn gedicht ‘Het souper’ bewust gebruik van de letterverbinding 'st' en van de letter 'k' om het stukstoten van glazen in de klank tot uiting te brengen:\n\n\nLach en stoot glazen stuk tegen elkander.\n(M. Nijhoff , VG, 1963, p. 108)\nIs hier sprake van een enkele regel, Jan Engelmans gedicht ‘Vera Janacopoulos’ wordt door velen beschouwd als een klankgedicht met de volgende regels:\n\n\nDe klankgazelle die ik vond\nHoe zoete zoele kindermond\nVan zeeschuim en van rozen\n(J. Engelman, Sine nomine, 1930, p. 653)\nKlank kan niet bestudeerd worden zonder aandacht te besteden aan de betekenis. Wellek en Warren geven daar een overtuigend voorbeeld van d.m.v. het citaat ‘the murmering of innumerable bees’ waarin het gezoem van bijen gesuggereerd zou worden, een effect dat sterk gerelativeerd wordt door een kleine verandering met een groot verschil in betekenis:\nthe murdering of innumerable beeves (‘het vermoorden van talloze ossen’) (Theorie der literatuur, 1968, p. 228-229)\nBijzondere klankverschijnselen vormen de onomatopee of klanknabootsing (koekoek, krak, miauw, waf-waf, e.d.) en het gebruik van dissonantie-1 of consonantie-1. Ook verschijnselen als eufonie, ablaut en kakofonie behoren tot de klank. En ook de calembour of woordspeling kan gebaseerd zijn op klankgebruik.\nWanneer auteurs bewust gebruik maken van bepaalde klankeffecten om een bepaalde sfeer op te roepen of een specifiek beeld te schetsen spreekt men van klankexpressie of van klanksymboliek. Met name veel naturalisten (naturalisme) hebben in hun woordkunst of écriture artiste daar dikwijls gebruik van gemaakt.
********Aanduiding voor de bescherming en financiële begunstiging van kunsten en wetenschappen. Het begrip is afgeleid van de Romeinse patriciër Gaius Cilnius Maecenas (65-8 v.Chr.) die de mecenas was van onder andere Horatius en Vergilius. De dank aan de patronus of beschermheer, het vleien ervan, het vertwijfeld zoeken naar een goede mecenas en het klagen over de krenterigheid van de beschermheer zijn frequente thema’s bij Horatius en Martialis.\nDe meeste middeleeuwse auteurs die werken van grote omvang schreven, werkten in opdracht van een mecenas, die een vergoeding over had voor hun werk en hun de financiële middelen verschafte om de schrijfbenodigdheden (perkament was kostbaar) te betalen. De Hollandse graven hebben in twee verschillende perioden de literatuur aan het hof bevorderd en beïnvloed. Jacob van Maerlant (Alexanders geesten, Historie van Troyen, Heimelijkheid der Heimelijkheden, Der naturen bloeme, Spieghel historiael) en Melis Stoke (Rijmkroniek van Holland) schreven hun werk voor de kringen rond het hof van graaf Floris V (1256-1296), Dirc van Delf(t) (Tafel vanden kersten ghelove) en Dirc Potter (Der minnen loep, Blome der doechden) voor het hof van Albrecht van Beieren (1389-1404) en Willem VI (1404-1417). Het was echter niet zo dat de Hollandse graven aan hun hofauteurs hun wil oplegden of door middel van de literatuur een bewust beleid wilden voeren. Volgens Van Oostrom kan er dan ook gesproken worden van ‘een mecenaat op zekere afstand’ en is het misschien beter om van patronage te spreken.\nDe mecenas werd door de auteur vaak genoemd en bedankt in een opdracht, gewoonlijk in de proloog van zijn werk:\nGrave Florens, coninc Willems sone,\nOntfaet dit werc! Ghi waert de ghone,\nDi mi dit dede anevaen.\nGhenoughet u, wildijt ontfaen [=als het u bevalt en het in dank wilt aannemen]\nDanckelike, so bem ics vro,\nEnde ic houts mi gepayt also. [=en dan ben ik er ook tevreden mee]\nGod geve u leven sonder blame!\n(Jacob van Maerlant, Spiegel historiael, partie I, boek 1, vs. 93-99, ed. M. de Vries & E. Verwijs, dl. 1, 1863, p. 16).\nHet particuliere boekenmecenaat van na de middeleeuwen laat zich slechts reconstrueren uit de opdrachten uit het voorwerk, maar hoeveel geld en/of geschenken daarmee gemoeid zijn, is nauwelijks te traceren. Van het overheidsmecenaat is een duidelijker beeld te krijgen uit de archivalia van de Staten-Generaal, de gewestelijke Staten en de steden. Het verwerven van financiële bijdragen door auteurs en uitgevers is vaak alleen mogelijk als de desbetreffende instantie zijn goedkeuring aan de inhoud van het werk heeft gehecht (privilege of approbatur).\nMecenaat houdt vaak een professionalisering van de kunst in. Dat dat ook voor de Nederlandse renaissanceliteratuur geldt, blijkt bijvoorbeeld uit de volgende notariële akte van 25 augustus 1622, waarin een aantal ‘liefhebbers vande Nederduijtsche Poësij’ J.J. Starter in Amsterdam tracht te houden. Ieder stort een bijdrage van twee pond bij de penningmeester, \nuut wiens handen Starter voorsz. weecklicks sal trecken de somma van twaelef karolus guldens. Voor welke contributie hij gehouden sal syn ons volkomen acces tot alles wat hij maeckt, ofte gemaeckt heeft, te geven, wat wij van sijn liedekens ofte gedichten begeeren uijt geschreven te hebben, dat hij ons dat voor 3 stuivers de zijde gehouden sal sijn te schrijven, so wij ijets van hem willen gemaeckt hebben, dat hij ons voor een ander tot een billike prijse sal voorthelpen
********Aanduiding voor de beschrijving van de karakteristieke levensgewoonten, gebruiken of zeden van een bepaalde sociale groep of tijd. Teksttypen die zich speciaal daarop richten zijn de zedenroman en de comédie de moeurs.
********Aanduiding voor de studie van de Nederlandstalige letterkunde, taalkunde en taalbeheersing, zoals die zich manifesteert aan vrijwel alle Nederlandse universiteiten. Iemand die is afgestudeerd in de neerlandistiek mag zich neerlandica of neerlandicus noemen. Voor leraren Nederlands is een doctoraal- of MO-examen in de neerlandistiek doorgaans vereist. In België wordt met de term Germanistiek of Germaanse filologie het bredere terrein van de Germaanse taal- en letterkunde benoemd, waaronder het Duits, Nederlands, Engels, Fries, Zweeds, Deens, Noors, IJslands en Zuid-Afrikaans begrepen kunnen zijn. Tot 1968 studeerde men daar naast neerlandistiek nog twee andere Germaanse talen en hun literatuur en vanaf dat jaar nog één andere Germaanse taal. Na 2004 bestaat Germanistiek als studierichting in België niet meer en werd die vervangen door een reeks programma’s taal- en letterkunde, waarbij men bijv. de studie  Nederlands (of een andere Germaanse taal) kan combineren met de studie van een Romaanse taal.\nDe taal- en letterkunde van het Nederlands is als universitaire studie nog vrij jong, n.l. pas ontstaan in de tweede helft van de 19de eeuw. Daarvoor waren er al wel enkele activiteiten die de weg hebben gebaand voor de studie neerlandistiek. Met name voor theologen was het van belang om voor hun preek te rade te gaan bij goed geschreven Nederlandse teksten en de theorie van de welsprekendheid. Daaruit ontstond de belangstelling voor taal- en letterkunde. \nDe eerste hoogleraar Nederlands was Matthijs Siegenbeek die in 1797 werd benoemd tot buitengewoon hoogleraar Nederlandse welsprekendheid. In hetzelfde jaar van Siegenbeeks benoeming werd de leeropdracht van de classicus Erwinus Wassenbergh in Franeker uitgebreid met het vak ‘Nederduitse taalkunde’. Beide hoogleraren hadden vooral theologiestudenten onder hun gehoor.\nPas onder koning Willem I brak de neerlandistiek definitief door aan de universiteiten. Willem I benoemde o.m. B.H. Lulofs in Groningen, A. Simons in Utrecht en Siegenbeek bleef werkzaam in Leiden. In België benoemde hij ter bevordering van het Nederlands G.J. Meijer in Leuven, J. Schrant in Gent en J. Kinker in Luik tot hoogleraren.\nToen de neerlandistiek een vast universitair onderdeel was geworden in de universitaire curricula, werd ook begonnen aan een groot aantal projecten binnen het vakgebied, die vooral tot doel hadden materiaalverzamelingen te bieden voor verdere bestudering. Vanaf 1864 begon het Woordenboek der Nederlandsche taal (WNT) te verschijnen dat in 1998 werd voltooid, waarna echter nog enkele aanvullingen werden gepubliceerd. Er verschenen literatuurgeschiedenissen van o.m. Siegenbeek, Jonckbloet, Te Winkel, Ten Brink en Kalff, en biografische woordenboeken, grammatica’s en handleidingen voor het spreken in het openbaar. In Vlaanderen verzamelde Jan Frans Willems Oude Vlaemsche liederen (1848) en hij gaf tal van middelnederlandse teksten uit.\nHet vak neerlandistiek kent tegenwoordig een aantal hoofdrichtingen. In de eerste plaats is er het onderdeel taalkunde, met als subdisciplines syntaxis, semantiek, fonologie, morfologie en computerlinguistiek. Als tweede geldt de letterkunde van het Nederlandse taalgebied als hoofdrichting. Vaak wordt onderscheid gemaakt tussen historische letterkunde (middeleeuwen, renaissance, barok of achttiende eeuw) en moderne letterkunde (romantiek tot heden). Een belangrijk aspect van de letterkunde is het ontstaan en de verspreiding van teksten, waarbij vakonderdelen als filologie, bibliologie, bibliografie een grote rol spelen. En tenslotte is er het vak taalbeheersing dat zich bij uitstek richt op taalvaardigheid, maar ook op communicatieverschijnselen als de retorica en de argumentatietheorie.\nDe neerlandistiek buiten Nederland en België is georganiseerd in de Internationale Vereniging voor Neerlandistiek. Deze vereniging organiseert congressen en werkgroepen, en geeft een tijdschrift uit, oorspronkelijk onder de titel Neerlandica extra Muros en vanaf 2010 getiteld Internationale Neerlandistiek.\n\nZie ook apparaat van de neerlandicus.
********Aanduiding voor de tekstuele instantie die de impliciete auteur van het lyrisch gedicht (lyriek) zou kunnen worden genoemd. Hierbij moet men aantekenen dat het lyrisch subject soms min of meer expliciet aanwezig is in de tekst, daar waar woorden als ‘ik’ of ‘mijn’ worden gebruikt (het ‘lyrisch ik’).
********Aanduiding voor de verschillende typen toneel die door de rederijkers, dichters uit burgerlijke kring (ca. 1450-1570), zijn vervaardigd. Toneel is het door de rederijkers meest beoefende literaire genre. Al in de 15de eeuw vervaardigden ze mysteriespelen, mirakelspelen en moraliteiten, die ze ook zelf opvoerden. Uit het mirakelspel ontwikkelde zich het spel van zinne, het rederijkersgenre bij uitstek, dat vooral bloeide in de 16de eeuw. Er zijn ruim 200 spelen van zinne bewaard gebleven. Daarnaast behoren tot het rederijkerstoneel: het esbat(t)ement, een meestal komisch toneelstuk, dat zich heeft ontwikkeld uit de middeleeuwse klucht (klucht-1), en het tafelspel, gelegenheidstoneel dat voor een tafelend gezelschap werd opgevoerd. In tegenstelling tot de andere genres was het tafelspel niet bedoeld om in het openbaar vertoond te worden.\nBeroemde rederijkersstukken uit de 15de eeuw zijn de moraliteit Spieghel der salicheyt van Elckerlijc (eind 15de eeuw) en de mysteriespelen Die Eerste Bliscap van Maria en Die Sevenste Bliscap van Onser Vrouwen (ed. Beuken, 1973).\n\n\n\n\n\n\n\nTekening van P. Bruegel de Oude van een rederijkersvoorstelling met een zot en de personages ‘hoop’ en ‘geloof’. [bron: A.G.H. Bachrach e.a. (red.), Moderne Encyclopedie van de Wereldliteratuur, dl 8 (19832), p. 52].
********Aanduiding voor dichtwerken, bundels of delen daarvan, die een gemengde inhoud hebben. Zo bevatte Willem Bilderdijks Mengelpoëzy (1799) naast vertalingen van Ossian ook romancen, gelegenheidsgedichten, e.a. De term is in de 20ste eeuw in onbruik geraakt. 
********Aanduiding voor die vorm van de idylle waarin het landschap en het leven van eenvoudige mensen zoals herders en boeren centraal staan. Deze bucolische vorm van natuurpoëzie (zie natuurlyriek) kwam tot bloei in de 17de eeuw. Bekende beoefenaren van het genre waren J.H. Krul, J. de Decker, J.B. Wellekens, L. Schermer en H.Kz. Poot. De laatste schreef het gerenommeerde ‘Akkerleven’ (ca. 1720). In de tweede helft van de 18de eeuw verdwijnt de mythologische opsmuk in veel van dit soort gedichten en maakt plaats voor directe natuurwaarneming verbonden met individuele gevoelsexpressie, zoals te zien is bij E.M. Post (‘Aan den grooten vijver op Beekhuizen’, 1794).\nEen specifieke vorm van de veldzang is de velddeun. Evenals de visserszang is de veldzang verwant aan de pastorale-1 en de arcadia.
********Aanduiding voor die vorm van de poëtische idylle waarin het leven van eenvoudige vissers centraal staat. Dit soort natuurpoëzie kwam op in de loop van de 17de eeuw en werd beoefend door J. de Decker, J.B. Wellekens, P. Vlaming, L. Schermer e.a. Evenals de veldzang is de visserszang verwant aan de pastorale literatuur (pastorale-1 en pastorale-2, bucolische poëzie) en de arcadische (arcadia) poëzie.
********Aanduiding voor die vorm van literatuur waarin de lichamelijke liefde centraal staat. Over het algemeen heeft men - vgl. Hoofts ‘eros’ tegenover ‘anteros’ - de erotische liefdesliteratuur onderscheiden van de niet-erotische (zoals die welke men kan aantreffen in religieuze poëzie, in teksten van mystici e.a.), wat overigens discussie en verschillen van mening niet uitsluit (bijv. over de erotiek bij Hadewych).\nDe genres waarin erotiek aan bod komt, zijn talrijk. Vanaf de middeleeuwen vindt men deze stof in allegorische (allegorie) gedichten (bijv. het eerste Gruuthuse-gedicht, 14de eeuw, en de Roman van de roos, ca. 1300), in boerden en in diverse dramateksten (bijv. de klucht-1), in minneliederen (Heinric van Veldeke, Bredero, Hooft), in anacreontisch-1e poëzie (Luyken, Poot, Bellamy), in poëtisch proza (L.P. Boons Zomerdagdroom, 1973) en uiteraard in allerlei vormen van narratief proza (Jan Wolkers, Jan Cremer, Heere Heeresma e.a.). Op grond van criteria ontleend aan etiquette, moraal, religie e.a. is erotische literatuur dikwijls onderwerp van discussie geweest en is menig schrijver die er zich mee bezighield bestreden en veroordeeld. Zo zijn sommige naturalistische (naturalisme) romans door de destijds oudere generatie als ‘onzedelijke literatuur’ verworpen (vgl. de eerste druk van Een liefde (1887) van Lodewijk van Deyssel met de gekuiste tweede druk (1899) ervan). Het is vaak het zo genoemde ‘(fel) realistische’ karakter van erotische teksten dat verontrusten in de pen doet klimmen. Godsdienstige motieven spelen soms ook een rol, zoals bij het geruchtmakende proces, wegens ‘smalende godslastering’, tegen G.K. van het Reve naar aanleiding van een passage in Nader tot U (1966), waarin beschreven wordt hoe de hoofdpersoon met een als ezel geïncarneerde God zal paren.\nDiscussies over de waarde(loosheid) van sommige erotische teksten leiden ertoe, dat men in dergelijk verband wel eens de term pornografie laat vallen. Dat was dan weer vaak aanleiding om dit type literatuur te verbieden (censuur).\nZie ook liefdeslied, libertinisme.
********Aanduiding voor die vorm van lyriek die, in tegenstelling tot de directe lyriek, geen rechtstreekse gevoelsuiting van een ‘ik’ is, maar de persoonlijke uitspraak langs een omweg formuleert, bijv. door middel van symbolen, of door hantering van de hij-vorm in plaats van de ik-vorm, waardoor een projectiefiguur ontstaat, zoals in de gedichten getiteld ‘De schrijver’ van M. Nijhoff (VG, 1974, p. 404-406). 
********Aanduiding voor die vorm van lyriek waarin, in tegenstelling tot de indirecte lyriek, een ik-figuur zich rechtsreeks uit, zoals in de eerste strofe van ‘Fuguette’:\nClaudien, jij speelt piano, en ik zit\nIn de warande, en luister [...]\n(M. Nijhoff, VG, 19744, p. 119)\nDe ik-figuur kan zich richten tot een personage uit de tekst, zoals in het gegeven voorbeeld, maar dit is niet noodzakelijk, zoals in Kloos’ sonnet ‘Er stroomt door mijn gemoed in stormend klateren’ (1881), en menige andere tekst waarin een ik-figuur zich uitspreekt, niet langs een omweg, maar direct en expliciet. 
********Aanduiding voor die vorm van onirische taal die bestaat uit het gebruik van de droom of droomelementen als belangrijke bestanddelen van een literaire tekst. Men vindt het verschijnsel reeds in de oudheid, o.a. in Cicero's Somnium Scipionis. In de middeleeuwen werd de droom een geliefd middel in de allegorie, zoals bijv. in de Gruuthuse-gedichten, en de Roman van de roos, van welk laatste werk grote invloed is uitgegaan. Ook de rederijkers thematiseerden de droom, bijv. Anthonis de Roovere in Den droom van Rovere op die doot van hertoge Kaerle van Borgonnyen saleger gedachten (ed. Mak, 1955, p. 351-359).\nIn de renaissance wordt de droom gezien als inspiratiebron voor de dichter tot het maken van werken van algemeen nut. Zo begint Karel van Mander zijn De kerck der deucht (ed. Miedema & Spies, 1973) als volgt: ‘Doe eens de gulde Son de Zee begon te ruymen, (...) nam my den droom te schaeck’. De droom is ook een belangrijk handelingselement in het renaissancedrama (bijv. de droom van Badeloch in Vondels Gysbrecht en die van Louise de Coligny in de Oranje-drama's van Heinsius, Duym en Van Hogendorp) en een veelgebruikt thema in de poëzie (o.a. in het werk van Huygens). Een van de meest merkwaardige droomboeken is de Hypnerotomachia Poliphili van Francesco Colonna (1499
********Aanduiding voor die vorm van rijm waarbij een beperkende herhaling van klanken optreedt, zoals in:\nBlijf bij me, bij me \n(M. Nijhoff, VG, 1995, p.142) \nSlinkrijm is in die zin de tegenhanger van groeirijm.
********Aanduiding voor een bepaald soort sonnettencyclus van Italiaanse oorsprong. Ze is gebaseerd op het principe van de concatenatio en wordt gevormd door vijftien sonnetten. De beginregel van het tweede sonnet is gelijk aan de slotregel van de eerste, de slotregel van het tweede is gelijk aan de beginregel van het derde sonnet, enz. Het vijftiende sonnet (zgn. meestersonnet) bestaat uit de beginregels van de veertien eraan voorafgaande sonnetten. Een variant is de Engelse 'crown of sonnets' bestaande uit zeven sonnetten, waarvan ieder sonnet begint met de slotregel van het vorige, terwijl de eindregel van het zevende sonnet dezelfde is als de beginregel van het eerste. Een voorbeeld is de cyclus 'La Corona' (1608?) uit de Holy Sonnets van John Donne.\nSommige dichters gebruiken de term ‘sonnettenkrans’ in ruimere betekenis voor elke sonnettencyclus, zoals J. Perk voor Een Helle-en Hemelvaart (1881), bestaande uit tien sonnetten. \nDe sonnettenkrans in strikte zin is zeldzaam. Een sonnettencyclus van Fiore del Campo kreeg de titel Een echte sonnettenkrans (1980), maar die titel was niet terecht. Een echte sonnettenkrans is bijv. ‘Koning van Rome’ van F.L. Bastet (Catacomben, 1980, p. 8-22).
********Aanduiding voor een bepaald type kinderlied gezongen bij het slapen gaan, vaak door een baker en dan ook wel als bakerrijm aangeduid. Een bekend slaapliedje is:\nSlaap, kindje slaap!\nDaarbuiten loopt een schaap
********Aanduiding voor een bijzondere vorm van naamgeving aan personages in de literatuur, waarbij een auteur ernaar streeft de naam zo te kiezen dat hij typerend is voor het uiterlijk, de sociale rol of de karaktertrekken van dat personage. Al in de oudheid werden dit soort namen door auteurs gebruikt, zoals bijv. door Plautus: Harpagon (= enterhaak of een inhalig en vrekkig type). Ook in de middeleeuwen kwamen dit soort namen veelvuldig voor, zoals Cuwaert en koning Nobel in Van den vos Reinaerde of Elckerlyc in de tekst van die naam. Bij Hooft treffen we de naam Warenar aan, bij Wolff en Deken Sara Burgerhart, bij Dickens bijv. Pecksniff voor een huichelaar. Andere bekend geworden sprekende namen uit de Nederlandstalige literatuur zijn Pieter Stastok van Beets, Slijmering en Pennewip van Multatuli, Wistik en Pluizer van Van Eeden en Kramiek van Boon.\nSommige sprekende namen blijken zo gelukkig gekozen dat ze gemeengoed zijn geworden in het spraakgebruik om bepaalde mensen te typeren: Jan Salie (Potgieter), Nurks (Beets), Droogstoppel (Multatuli), Flierefluiter (A.M. de Jong) en Dorknoper (Marten Toonder).
********Aanduiding voor een geestelijk lied van christelijke signatuur waarin de geboorte van Christus centraal staat. Afhankelijk van de plaats en de gebruikssituatie kan men het onderscheid maken tussen een kerstlied als kerklied, cantate, oratorium of als religieus lied in het algemeen. Naar het ontstaan onderscheidt men het genre in volkslied-1 en cultuurlied.\nVeel kerstliederen gaan over de thematiek van Maria en het kind (naar Lucas 2: 6-7)
********Aanduiding voor een lied dat in de 20ste eeuw in Parijs in zwang is gekomen en dat gekenmerkt wordt door behandeling van onderwerpen die uit het (volks)leven gegrepen zijn. In Nederland is het levenslied geïntroduceerd door J.H. (Koos) Speenhoff (1869-1945), in 1909 debuterend als dichter-zanger. Hij gaf acht bundels Liedjes, wijzen en prentjes (1903-1915) uit. Bekende liedjes zijn ‘De schutterij’, ‘'t Broekie van Jantje’, ‘Brief van een ouwe moeder aan haar zoon die in de nor zit’ e.a. Niet minder beroemd is Louis Davids (1883-1939), met zijn ‘De kleine man’ en vele andere levensliederen onder zijn naam, maar in werkelijkheid geschreven door J. van Tol (1897-1969) en andere anonieme broodschrijvers.\nWaar het populaire levenslied naast volkse ook sentimentele trekken krijgt, wordt het smartlap genoemd. Uit de genoemde namen blijkt al dat het levenslied populair was en tot de schlagers behoort. Ze zijn door tal van Nederlandse en Belgische zangers op het repertoire genomen. Bekend werden o.m. Max van Praag, Willy Alberti, de Zangeres zonder Naam, André Hazes, Johnny Hoes, Frans Bauer, Jan Smit, Marianne Weber, Bobbejaan Schoepen, Eddy Wally en Will Tura. Ook bij het cabaret komt het levenslied veelvuldig voor, vaak in gechargeerde vorm (vgl. ‘Nikkelen Nelis’ van H. Verhage (pseud. van Friso Wiegersma) gezongen door Wim Sonneveld). Andere auteurs van levensliederen zijn J.L. Pisuisse, Dirk Witte, J. Clinge Doorenbos, Jaap van der Merwe, Willem Wilmink en Jan Boerstoel. J. Klöters bracht een aantal levensliederen bijeen in Huilen is voor jou te laat … (2002) en V. van de Reijt in Het land van Maas en Waal (2006).\nHet levenslied kan allerlei vormen hebben: studentenlied, strijdlied, hekelzang, satire, spotlied e.d.
********Aanduiding voor een lied dat, als ‘vaderlands lied’, officieel aangewezen is om symbolisch een volk te vertegenwoordigen en bij nationale gebeurtenissen te worden gezongen. We hebben hier, anders dan bij het volkslied-1, meestal te maken met een cultuurlied. In Nederland is dat het Wilhelmus, in de 19de eeuw tijdelijk verdrongen door H. Tollens’ ‘Wien Neerlands bloed’, maar vóór de eeuwwisseling weer in ere hersteld. In België fungeert als zodanig de ‘Brabançonne’, in Vlaanderen ‘De Vlaamse leeuw’.\n\n\n\n\n\n\n\nClaude Rouget de Lisle zingt de Marseillaise (gravure 1793). [bron: A.G.H. Bachrach e.a. (red.), Moderne Encyclopedie van de Wereldliteratuur, dl 8 (19832), p. 177].
********Aanduiding voor een metafoor die alleen in overdrachtelijke zin kan worden begrepen, bijv. 'wrede buien'. \nZie ook dode metafoor.
********Aanduiding voor een ode geïnspireerd op het type zoals geschreven door Horatius (65-8 v. Chr.). Algemeen kenmerk hiervan is dat dit lierdicht - in tegenstelling tot de Pindarische ode - een strofische (strofe) opbouw heeft. Wat de prosodie betreft: Horatius gebruikte hiervoor allerlei versmaten (metrum) of combinaties daarvan, veelal overgenomen van de Griekse dichters Sapfo en Alcaeus.\nIn Nederlandstalige navolgingen van de Horatiaanse ode ziet men dat de strakke schema's van Horatius lang niet altijd worden nagevolgd. Zo is J. van Houts ‘vertaling’ van Horatius’ ode ‘Eheu fugaces’, beginnend met ‘Eylaes, eylaes, hue vliegen zo’ (ed. Walch, 19472, p. 238-239), een tamelijk vrije bewerking, ook in prosodisch opzicht
********Aanduiding voor een ode geïnspireerd op het type zoals geschreven door Pindarus (520-445 v. Chr.), dat meestal een lofdicht is op zijn vorstelijke beschermers of op overwinnaars bij de olympische spelen. De zgn. triadische (triade) vorm van de Pindarische ode houdt in dat het gedicht bestaat uit een veelvoud van een driedeling: strofe (zang) - antistrofe-1 (tegenzang) - epode-2 (toezang). De eerste en de tweede strofe hebben dezelfde vorm, de epode wijkt daarvan af. Een van de eerste Nederlandse dichters die zich hierop inspireerden, was Lucas de Heere. Hij schreef o.a. ‘Aan de vrouwen van Brabant’ (1565), de triade verdelend in een ‘keer’, ‘tegenkeer’ en ‘toesanck’. Bekend is de Pindarische ode ‘Triumph-liedt’ op de inneming van Den Bosch van J. Revius (1630). De Tachtiger H.J. Boeken vertaalde enkele zegezangen in proza (De nieuwe gids 9, 1894, p. 266-268, 412-417).\nIn tegenstelling tot de Horatiaanse ode heeft de Pindarische ode geen strofische opbouw. Tevens wordt het genre gekenmerkt door grotere felheid van gevoelens en gedurfder beeldspraak.
********Aanduiding voor een ode van het type zoals oorspronkelijk geschreven door de Griekse dichteres Sapfo (7de-6de eeuw v.Chr.). Deze ode is opgebouwd uit vierregelige strofen. Men onderscheidt twee hoofdvormen, de zogenaamde eerste sapfische strofe en de tweede sapfische strofe. Reeds in de Oudheid volgde menig dichter dit model, o.a. Horatius (Horatiaanse ode). Vermeldenswaard is dat de sapfische strofe de enige versmaat is waarin men vanaf de Oudheid tot heden voortdurend gedicht heeft. Nederlandse vertalingen van Horatius zijn van Jan van der Noot, D.J. van Lennep, M. Siegenbeek en W. Bilderdijk, en later o.a. van J.D. Meerwaldt (in het tijdschrift Centaur 1 (1946), aug.-sept.) en W.E.J. Kuiper (in het tijdschrift Hermeneus 22 (1950-1951), p. 123-137). Dichterlijke bewerkingen van sapfische oden zijn o.a. geschreven door Kloos, Boutens en Bloem.\nBijv. ode 22 van Horatius 'Aan Aristius Fuscus', beluisterbaar in de interpretatie van W. Stroh (Proben lateinischer Verskunst):\n\n\n\n\nīntĕgēr  vītāe scĕlĕrīsquĕ  pūrŭs\nnōn  ĕgēt  Māurīs  jăcŭlīs  nĕqueˉarcū\nnēc  vĕnēnātīs  grăvĭdā  săgīttīs,\nFūscĕ,  phărētrā\nWie onbesproken is, in doen en laten\nvrij van gekuip, heeft, Fuscus, geen behoefte\naan Moorse speren, boog, propvolle koker\nmet pijlen in vergift gedoopt!\n(Catullus, Verzamelde verzen, vert. L.M. Oostenbroek (1989), p. 56)
********Aanduiding voor een ontwikkeling in de theorie en de praktijk van de auteurspoetica (versleer, vorm) sinds het eind van de 19de eeuw: de vast liggende (vaak antieke of traditioneel) voorgeschreven vorm  wordt losgelaten en het gedicht krijgt zijn eigen vorm die daarmee bepaald wordt door de inhoud.\nHet startsein werd hiertoe gegeven door Paul Verlaine in zijn programmatische gedicht ‘Art poétique’. De openingsregels daarvan luiden:\nDe la musique avant toute chose,\nEt pour cela préfère l’Impair,\ndaarmee verwijzend naar ‘vers impairs’: verzen met een ongelijk aantal lettergrepen. Die stelling druist in tegen de poëtica van de Franse Parnassiens.\nDe bedoeling van Verlaine was het propageren van de ‘forme adéquate’: de vorm die werd gezien als samenvallend met de inhoud. Zo zoekt de inhoud een persoonlijke, geschikte vorm. Verlaine vond het ritme van het vers, de vrije beweging van de voordracht, belangrijker dan de exacte maatval (metrum).\nDe strijd tussen (persoonlijke) adequate vorm en (absolute) traditionele vorm werd gevoerd tussen de voorstanders van het ‘vers libre’ of vrij vers-1 (behorend tot de groep symbolisten) en de classicisten of Parnassiens.\nIn een overzicht van kenmerken van de adequate vorm (met tussen haakjes de andere kant, die van de traditionele vorm) zou dat er als volgt uit kunnen zien: vrij vers (gebonden vers), woord (volzin), Romantiek (Classicisme), allerindividueelste expressie (retoriek), vernieuwing (traditie), oorspronkelijke beelden (bekende beelden), persoonlijke gedachte (algemene gedachte), realistisch (los van de alledaagse werkelijkheid), subjectief (objectief).
********Aanduiding voor een prozatekst of gedeelte daarvan waarin herhaling zich vooral voordoet in de vorm van rijm. Middellatijnse proza-auteurs vlochten bij wijze van versiering rijmen in hun prozaregels. Klassiek geschoolde filologen vielen hierover, omdat dit vermenging van genres betekende en daarom afkeurenswaardig was. Onder invloed van de Beweging van Tachtig (Tachtigers) kwam rijmproza tot bloei. Bijv.\n’t Vroor dat het kraakte. Van buiten uit de laagte van het pad kwam het\nvoorbij gaand gepraat van een paar late mannen. [...]\n(J. van Looy, De dood van mijn poes, ed. Huygens 1962, p. 7)\nRijmproza is verwant aan het prozagedicht. 
********Aanduiding voor een sluimerende of gelexicaliseerde metafoor, zoals 'tafelpoot' of 'voet van de berg'. Ze zijn zo vertrouwd dat we ons niet langer realiseren dat we met een metafoor te maken hebben: van 'de poten van dat beest' naar 'de poten van de tafel', enz. In poëzie en in bepaalde vormen van woordspeling kan deze sluimerende metaforiek weer tot leven worden gebracht, met ambiguïteit tot gevolg. \nZie ook levende metafoor.
********Aanduiding voor een soort poëzie - dikwijls in één adem genoemd met de contemporaine vaderlandse roman en het vaderlandse drama - uit de Franse tijd en vlak daarna waarin het vaderland verheerlijkt wordt. Relevante auteursnamen in dit verband zijn die van J.F. Helmers (De Hollandsche natie, 1812), C. Loots (De Batavieren ten tijde van Julius Caesar, 1805), J. Kinker (Stille bemoeding, 1810) voor het Noorden en P.J. de Borchgrave (1751-1819) voor het Zuiden (De Belgen, 1810). Het kan zich manifesteren als tijdzang, strijdlied, klaagzang (elegie) of als een vorm van verzetsliteratuur, dan wel een combinatie daarvan. Het vaderlandslied is verwant aan het levenslied, maar mist soms de aansluiting bij het volksleven en is dikwijls langer van stof en vorm.\nZie ook volkslied-2. 
********Aanduiding voor een soort poëzie waarin actuele gebeurtenissen, meestal van politieke of maatschappelijke aard, behandeld worden. Een van de oudste bekende voorbeelden is het Onrymich vreuchdenliedt der stadt Leiden opte noodinge van zijn F.G. comende van ’t overwinnen van Groningen (± 1595) van J. van Hout. Het genre bloeide vooral in de eerste helft van de 19de eeuw. Het jaar 1848 is aanleiding geweest tot menige tijdzang, bijv. van Da Costa.\nBusken Huet beschouwde de tijdzang als een van de hogere vormen van literatuur, althans hoger dan die gelegenheidspoëzie die men als de burgerlijke ‘huiselijke’ poëzie (‘poésie du foyer’) kenschetst. Maar tegelijkertijd plaatste Huet de tijdzang lager dan de zgn.‘tijdloze’ poëzie, omdat de laatste soort fundamenteler de condition humaine behandelt.\nNa de 19de eeuw raakt het genre, althans onder de naam ‘tijdzang’, op de achtergrond. Maar men kan uiteraard menig 20ste-eeuws (en vroeger) levenslied, strijdlied, hekeldicht (satire), spotlied of protestsong als tijdzang beschouwen.
********Aanduiding voor een symbool dat bij nader inzien die naam niet zou verdienen. Een 'echt' symbool berust op een analogie waarvan een van de leden niet benoembaar is op grond van de tekst alleen: bijv. de waterlelie als metaforisch (metafoor) symbool van zuiverheid.\nBij het attribuut-symbool heeft men te maken met een beeld dat op analogieën (analogiemetafoor) is gebaseerd, zoals Aristoteles die opstelde voor 'het schild van Dionysos', het beeld dat hij genereerde uit de analogie tussen 'het schild van Ares' en 'de beker van Dionysos'. Hier is geen sprake van gelijkenis (metafoor), maar van metonymische (metonymie) beeldspraak.
********Aanduiding voor een vertelstructuur van een tekst die gericht blijkt te zijn op meer dan één thema of verschillende ‘verhaaldraden’ (Drop) blijkt te bezitten die met elkaar verstrengeld in een tekst voorkomen. Ook bij verschil in belang van deze verhaaldraden (‘hoofd-‘ en ‘nevendraden’) blijft men van een samengestelde structuur spreken, maar lang niet altijd valt goed uit te maken of men met een enkelvoudige structuur of een samengestelde structuur van doen heeft. \nDuidelijke voorbeelden van romans met een samengestelde structuur zijn Multatuli’s Max Havelaar (1860) en Couperus’ Eline Vere (1889). 
********Aanduiding voor het samenwerkingsverband tussen twee of meer schrijvers die als medeauteur elk een deel van een publicatie voor hun rekening nemen en daar dan ook elk verantwoordelijkheid voor nemen. Daarbij kan soms duidelijk worden aangegeven wie voor welk gedeelte van de tekst heeft gezorgd. Bij het schrijversduo is die duidelijkheid er doorgaans niet. (Zie ook schrijverscollectief).\nIn het voor de afbeeldingen in dit lexicon veelgebruikte boek Handgeschreven wereld (1995) zijn Frits van Oostrom en Dini Hogenelst bijvoorbeeld co-auteurs van elkaar, zonder dat blijkt wie voor welk deel van de tekst verantwoordelijk is. Ook de 18de-eeuwse Encyclopedisten werkten samen als co-auteurs aan de encyclopedie en dat geldt voor tal van encyclopedieën en lexica.
********Aanduiding voor het taalgebruik dat kenmerkend zou zijn voor het werk van de dichter in engere zin: de schrijver van verzen (vers-1). Hierbij gaat het vooral om het gebruik van technische middelen als prosodie, stijlfiguren en andere kunstgrepen die tot de dichtkunst als het terrein van de dichter behoren. In ruimere zin wordt de aanduiding ook wel gebruikt als equivalent van ‘gevoelige taalhantering’ zoals die ook bij dichters gevonden wordt: beeldsprakig, emotioneel, subtiel, speels, vol vrije fantasie, breedsprakig, kortom: ‘poëtisch’. 
********Aanduiding voor het verhalencomplex rond Karel de Grote (742-814). Deze teksten beantwoorden grotendeels aan de formele en inhoudelijke kenmerken van het chanson de geste. De Karelepiek wortelt dan ook in de oraliteit en de meeste teksten zijn anoniem. De evolutie van dit epische subgenre laat zich moeilijker beschrijven dan de Arthurepiek. Vanwege hun regionale herkomst en situering wordt in de oudere vakliteratuur ook de term Frankische roman gebruikt. De afzonderlijke teksten werden veelal ondergebracht in omvangrijke cycli. De indeling die Bertrand de Bar-sur-Aube rond 1200 in zijn Girart de Vienne geeft, verdeelt de Karelepiek in drie grote cycli, waarbij inhoud en strekking de belangrijkste criteria zijn:\nDe eerste cyclus is de 'Geste du roi', waarin Karel de Grote zelf centraal staat (bijv. Chanson de Roland, eind 11de eeuw). In deze cyclus verschijnt Karel als sterke en machtige vorst die zijn rijk tegen (Saraceense) belagers verdedigt en zelfs weet uit te breiden.\nDe tweede cyclus is de 'Geste de Garin de Monglane'(ook 'Geste de Guillaume d'Orange' genoemd), met een hoofdrol voor de vazallen van Karel (bijv. La Prince d'Orange, ca. 1150, en Le Charroi de Nîmes, 12de eeuw). Karel speelt hierin een soms weifelende en onzekere koning die enkel met de steun van zijn trouwe vazallen aan de macht kan blijven.\nDe derde cyclus is de 'Geste de Doon de Mayence', met een hoofdrol voor de opstandige vazal (bijv. Renaud de Montauban, ca. 1195). In deze cyclus, de jongste, wordt gereageerd op het opkomende sterke koningschap in Frankrijk. Het revolterende gedrag van de ontrouwe vazal (vaak een sympathieke held) is het gevolg van het kwalijke gedrag van de vorst.\nNiet alle Karelepen zijn in een van deze cycli onder te brengen
********Aanhangsel van een boek (achterin het boek zelf of als afzonderlijk deel) waarin díe informatie wordt ondergebracht die wel van belang is voor het behandelde onderwerp, maar die bij opname tussen de tekst te veel zou storen, zoals kaarten, tabellen met cijfermateriaal, prenten, uitgebreide aantekeningen en citaten. Als er meer dan één bijlage is, worden ze genummerd. Een werk met veel bijlagen is bijv. H.W. van Tricht, De briefwisseling van P.C. Hooft met in dl. 1 (1976) 15 bijlagen op p. 831-891, in dl. 2 (1977) 9 bijlagen op p. 979-997 en in dl. 3 (1979) 9 bijlagen op p. 801-820.\nIn de archivistiek omschrijft men een bijlage als een stuk dat bij een ander stuk is gevoegd, omdat het ten aanzien daarvan een dienende functie vervult. \nEen oneigenlijk gebruik van de term bijlage is de opdruk ‘Bijlage bij...’ op reclamefolders die met tijdschriftafleveringen worden meegezonden. \nAndere termen voor bijlage zijn: aanhangsel, appendix en supplement. 
********Aanpassing van een literair werk door het geheel of gedeeltelijk te herschrijven. Bewerkingen kunnen om allerlei redenen tot stand komen. Soms wordt een literaire tekst aangepast omdat de oorspronkelijke versie de auteur niet (meer) bevalt: bijv. L.P. Boons bewerking van Het nieuwe onkruid (1964) tot Als het onkruid bloeit (1972). Ouder werk kan bewerkt worden voor een modern publiek, zoals J.F. Willems deed met zijn Reinaert-berijming (1839). Soms bewerkt men een literair werk om het geschikt te maken voor een ander medium of publiek, bijv. een roman die bewerkt wordt voor toneel of film. Men spreekt in dat geval vaak van adaptatie, maar het terminologisch onderscheid tussen adaptatie en bewerking is niet scherp. \nVerder wordt het gebruik van de term bepaald door historische context en door het al dan niet ingrijpende karakter van de wijzigingen. Bij middeleeuwse teksten noemt men een tekst een bewerking of versie als hij ten opzichte van de voorbeeldtekst matig afwijkt. Als er niet of nauwelijks gewijzigd is, spreekt men van een redactie-2, indien de afwijkingen ingrijpend zijn van een omwerking of remaniement. \nDe Middelnederlandse literatuur kent tal van bewerkingen van Oudfranse teksten, bijv. de Ferguut en Die Wrake van Ragisel. In de overgeleverde vertalingen van de Oudfranse Arthurroman Lancelot en prose zijn de verschillende stadia van vertaling/bewerking duidelijk waarneembaar: de Lantsloot vander Haghedochte is een zeer vrije bewerking van het Franse origineel waarbij de dichter herhaaldelijk een auctoriale verteller laat optreden en ruimte- en tijdaanduidingen opzettelijk vervaagt. Hij heeft hiermee willen aansluiten bij de traditie van de Arthurroman in verzen zoals die door Chrétien de Troyes en zijn navolgers werden geschreven. De slechts fragmentarisch overgeleverde Middelnederlandse proza vertaling van de Lancelot en prose blijft zeer dicht bij zijn origineel, terwijl bij de Lanceloet, die deel uitmaakt van de Lancelot-compilatie, een middenweg bewandeld is: de dichter sluit enerzijds aan bij de traditie van Chrétien de Troyes als het om de vorm van zijn werken gaat (nl. in verzen), terwijl hij anderzijds een tamelijk getrouwe vertaling geeft van de Lancelot en prose, waarbij verschillen meestal het gevolg zijn van versificatorische eisen.\nIn de renaissance zijn de grenzen tussen vertaling (translatio) en bewerking (imitatio) vaak moeilijk te trekken. In de literaire praktijk sprak men van ‘navolging’ of ‘nae ‘s landts gheleghentheyt verduytschet’.\nDe mate van verandering in een tekst kan aanleiding zijn om onderscheid te maken tussen een bewerking en een herziene of gewijzigde druk. De grenzen hiertussen zijn vloeiend en onderwerp van het onderzoek naar de tekstgeschiedenis (tekstgenese).\nZie ook tekstbewerking.
********Aantal Nederlandse en Vlaamse auteurs die zich vanaf 1949 gedurende een korte periode als groep manifesteerde, onder meer in tijdschriften als Braak, Blurb en Podium. Tot deze groep behoorden de dichters die in de bloemlezing Atonaal (1951) voorkomen: Hans Andreus, Remco Campert, Hugo Claus, Jan G. Elburg, Jan Hanlo, Gerrit Kouwenaar, Hans Lodeizen, Lucebert, Paul Rodenko, Koos Schuur en Simon Vinkenoog. In het schrijversprentenboek De Beweging van Vijftig (1965) worden daar nog aan toegevoegd Rudy Kousbroek, Sybren Polet en Bert Schierbeek, terwijl Koos Schuur hierin ontbreekt. Behalve in de genoemde tijdschriften is het groepsoptreden vooral tot uiting gekomen in een aantal gebeurtenissen: het optreden van Lucebert als ‘Keizer der Vijftigers’ in het Stedelijk Museum in Amsterdam (1953) en het verschijnen van bloemlezingen als Atonaal (1951), Nieuwe griffels schone leien (1954) en Vijf 5tigers (1955).\nOmdat de Vijftigers in hun poëzie kiezen voor het experiment worden ze ook wel de experimentelen genoemd. Hun poëzie sluit aan bij de experimenten van het modernisme van voor de Tweede Wereldoorlog, met name bij het dadaïsme en het surrealisme. Ze keren zich tegen het estheticisme van o.a. de Tachtigers en tegen het intellectualisme van Forum. Vijftig is vooral een poëziebeweging die streefde naar wat ze zelf ‘proefondervindelijke poëzie’ genoemd heeft, d.w.z. poëzie die rechtstreeks uitgaat van de ervaringswerkelijkheid en deze vertaalt in een directe en anti-traditionele vorm. Esthetische principes mogen geen belemmering zijn voor de vrije creativiteit van de dichter. Daarbij wordt veelvuldig gebruik gemaakt van taalexperimenten, een spel met de betekenis, de klank, de typografie, de spelling en de interpunctie. Zelf beschouwden ze, blijkens een eigen bloemlezing in 1951, hun gedichten als atonale poëzie. Het toeval kan in hun poëzie een rol spelen, bijvoorbeeld in de associatieve (associatie) verbanden die vergelijkbaar zijn met de improvisatietechniek van jazzmusici. Jazz was trouwens een geliefd thema bij de Vijftigers (jazzgedichten). Maar naast deze associatieve aspecten zijn er ook bewuste en zeer doordachte taalexperimenten waarbij getracht wordt werkelijkheid en taalmateriaal zo dicht mogelijk op elkaar te betrekken.\nDe Vijftigers kenden een grote affiniteit met het werk van de beeldende kunstenaars van de ‘Experimentele Groep in Holland’ (Appel, Corneille, Constant e.a.) van de Cobra-beweging (Copenhagen, Brussel, Amsterdam). De schilder-dichter Lucebert maakte deel uit van deze groep, maar er waren ook tal van contacten tussen dichters en schilders. Niet alleen deelden ze vaak dezelfde maatschappelijke opvattingen, maar ook de nadruk van Cobra op het spontane en primitieve, zoals dat bijv. bij kinderen nog onaangetast is, hadden ze met elkaar gemeen. De taalexperimenten maken de poëzie van de Vijftigers vaak moeilijk toegankelijk, maar de tekstgerichte benadering ervan, o.m. in het tijdschrift Merlyn, heeft ertoe bijgedragen dat de erkenning van deze poëzie niet lang op zich heeft laten wachten. Toen die erkenning een feit was, viel de beweging als groep vrij snel uiteen.\nIn Vlaanderen vond een soortgelijke ontwikkeling plaats in dezelfde tijd. Daar waren het o.m. de auteurs Louis Paul Boon, Jan Walravens, Hugo Claus, Remy C. van de Kerckhove, Tone Brulin en Ben Cami die zich groepeerden rond het tijdschrift Tijd en Mens dat in 1952 een tijdelijke fusie aanging met het Vijftigertijdschrift Podium. \n\n\n\n\n\n\n\nVoorbeeld van de samenwerking tussen Cobra en de Vijftigers. [bron: H.J.F.M. Lodewick, W.A.M. de Moor & K. Nieuwenhuijzen, Ik probeer mijn pen (1979), p. 195]. 
********Aantal, meestal humoristische verhalen (anekdote) over een pseudo-historisch personage die bijeengebracht zijn in de vorm van een pseudo-biografie. Vaak is het biografisch kader nauwelijks uitgewerkt en begint het boek met de geboorte van de hoofdpersoon en eindigt het met zijn dood. Daartussen is de held van het verhaal leeftijdloos. Voorbeelden van anekdotenbiografieën zijn Het ongelukkige leven van Esopus (vert. Kuiper & Resoort, 1990), Uilenspiegel (ed. Geeraedts, 1986) en De pastoor van Kalenberg (ed. Van Kampen & Pleij, 1981).
********Aanvankelijk verzamelnaam voor een lied behorend tot die oorlogs- en martelaarspoëzie waarvan de oudste bewaard gebleven specimina uit de 16de eeuw stammen. Doordat ze overgenomen werden door een collectiviteit en daarmee als wapen in de strijd fungeerden, hadden ze vaak een agressief karakter. Een van de eerste voorbeelden is de anonieme ‘Historie van een martelaar verbrand’ uit 1525 (ed. Buitendijk, 1954, p. 31). Tot het genre behoren o.m. het geuzenlied en veel spotliederen. Ook het Wilhelmus, later het volkslied-2 van Nederland geworden, rekent men wel tot de strijdliederen. Bekende dichters van dit soort poëzie zijn A. Bijns, D.V. Coornhert, J. Revius en A. Valerius.\nLatere voorbeelden vindt men o.a. in de politiek getinte Vaderlandsche gezangen (1783) van Zelandus (J. Bellamy), in sommige liederen uit de socialistische beweging (bijv. ‘Morgenrood’), maar ook in het cabaret (J. van de Merwe, 't Oproer kraait. Geïllustreerd gezangboek voor rebellen (1969) en soortgelijke bronnen). In de kerkelijke bundel Evangelische gezangen (1806) leest men: ‘'t Is zijn strijd en zegelied: “Die in Hem blijft zondigt niet”’ (p. 195). Maar men vindt het strijdlied ook in de kaatsbond en bij interlandvoetbalwedstrijden, waar men strijdliederen kan horen als ‘Hup, Holland, hup!’.\nMen kan het strijdlied in verschillende gedaanten tegenkomen, bijvoorbeeld als vaderlandslied, als psalm of in de vorm van verzetsliteratuur. Het strijdlied is verwant aan het levenslied. Het strijdgedicht verschilt van het strijdlied doordat het een twistgesprek is en voornamelijk voorkomt in de middeleeuwen.\nSynoniem: strijdzang.
********Aanzienlijke inhoudelijke wijziging van een literair werk ten opzichte van zijn voorbeeldtekst, zonder dat hierbij sprake hoeft te zijn van vormverandering ten behoeve van een ander medium of publiek (adaptatie, prozaroman). Als de inhoud niet of nauwelijks gewijzigd is, spreekt men van een redactie-2 of vertaling, indien de afwijkingen matig zijn van een bewerking of versie. Bij een bewerking berusten de inhoudelijke verschillen met de voorbeeldtekst op details die bij een samenvatting van beide teksten zouden verdwijnen
********Achtlettergrepige antieke versmaat genoemd naar de Griekse dichter Glycon. Deze versmaat bestaat meestal uit drie trocheeën (waarvan één catalectisch) en een dactylus. Naar gelang van de plaats van de dactylus onderscheidt men:eerste glyconeus: :āntĕvĕ|nīrĕ | nēc pŏ|tīs \n(Plautus, Casina, 217
********Achttiende-eeuwse misprijzende kwalificatie voor het overmatig gebruik maken van aandachtsstreepjes en beletseltekens, zoals in de Julia (1783) van Rhijnvis Feith :\nAlle mijne Vrienden paarden hunne stemmen aan de mijne - onze traanen vermengden zich - mijn gevoel werd verrukking! - het bosch verdween - 't was geen tempel meer - 't was Hemel - ja! ik genoot met hun alle de onsterflijkheid.\n(Ed. Kloek & Paasman, 1982, p. 79)\n \n\n\n\n\n\n\n\n\n Pagina uit R. Feith’s Julia (1783) met een overvloedig gebruik van liggende streepjes. [bron: R. Feith, Julia, ed. J.J. Kloek & A.N. Paasman (1982), p. 97].\n\n\n\n\n 
********Adaptatie van een tekst die oorspronkelijk niet voor het toneel geschreven werd door hem zodanig te bewerken dat hij gebruikt kan worden voor opvoering op het toneel. Talloze prozawerken uit de wereldliteratuur hebben een dergelijke bewerking ondergaan, zoals werk van Charles Dickens, Jane Austen, Henry James, Erich Kästner, Cervantes e.v.a. Men spreekt dan van het dramatiseren-1 van de tekst. Van Couperus roman Noodlot (1891) werd nog in het jaar van verschijnen een toneelstuk gemaakt en van Multatuli’s Max Havelaar (1860) een film en later een toneelstuk (2007). Herman Heijermans bewerkte zelf bijv. zijn schets Dolle Jan's droom tot het toneelstuk Uitkomst (1907) en Hugo Claus zijn novelle Suiker tot het gelijknamige toneelstuk (1958). Van L.P. Boons Menuet werd door de toneelgroep Studio een toneelbewerking gemaakt in 1972.
********Afbeelding of versierde hoofdletter (initiaal-1
********Afbeelding, uitgesneden in kops peren-, kersen-, esdoorn- of palmhout, met behulp van een burijn. De houtgravure, in de 18de eeuw ontwikkeld uit de kopergraveertechniek, valt onder de hoogdruk en kan tegelijk met het loodzetsel in dezelfde drukvorm ingekooid worden (formaatmaken). Van houtgravures kunnen grotere oplagen gedrukt worden dan van een houtsnede. Gedurende de 18de en 19de eeuw is de houtgravure veel gebruikt voor boekillustratie tot ze verdrongen werd door het cliché.\n\n\n\n\n\n\n\nHoutgravure van Dirk van Gelder bij een uitgave van 1950 bij Herman Gorters Mei (1889). [bron: Bibliopolis].
********Afbreking van een zin door een pauze in te lassen om de aandacht van de toehoorders of lezers vast te houden en ze zo attent te houden voor dat wat gaat volgen. In geschreven teksten wordt een dergelijke onderbreking doorgaans aangegeven d.m.v. drie puntjes, zoals in het volgende tekstfragment van L.P. Boon:\nAllen samen achter een plak wij eisen dit wij eisen dat WIJ EISEN LOONSVERHOGING ... en hop op het arbeidsplein zegt de 1ste minister dat er geen loonsverhoging kan komen.\n(De Kapellekensbaan/Zomer te Ter-Muren, 19803, p. 43)\nEen synoniem is 'suspensie'. 
********Afdeling, deel, onderdeel van een langere tekst (boek, roman, monografie, enz.). Het hoofdstuk is aldus een van de hiërarchische niveaus waarop een prozatekst gesegmenteerd kan zijn: volume, deel, hoofdstuk, paragraaf, alinea, zin, enz.\nHoofdstukken beginnen normaal op een nieuwe bladzijde
********Afdruk van een afbeelding via een van de grafische technieken (houtsnede, gravure, ets, lithografie (steendruk), offset enz.), al dan niet vergezeld van enige begeleidende tekst, op papier, gewoonlijk op plano-formaat. Naast de grafiek van de beeldende kunstenaars zijn er de voor de literatuurgeschiedenis interessante kinderprent, zoals de centsprent en de rijmprent, de historieprent en het pamflet dat ook het karakter van een prent kan hebben. Prenten (houtsneden) in boeken komen vanaf het begin van de boekdrukkunst voor
********Afgerond stuk proza over een wetenschappelijk of zedekundig onderwerp. Internationaal bekend werd Spinoza’s verhandeling over de verbetering van het verstand: Tractatus de intellectus emendatione van 1660. In de 18de en 19de eeuw was de term vooral in gebruik voor wat nu gewoonlijk een essay genoemd zou worden, zij het dat de verhandeling toch ook dicht bij het wetenschappelijk artikel of de monografie staat. Veel 18de- en 19de-eeuwse verhandelingen werden geschreven in antwoord op een door een genootschap uitgeschreven prijsvraag. Bekend is de verhandeling van W. de Clercq ter beantwoording van de vraag ‘Welken invloed heeft de vreemde letterkunde, inzonderheid de Italiaansche, Spaansche, Fransche en Duitsche, gehad op de Nederlandsche taal- en letterkunde, sints het begin der vijftiende eeuw tot op onze dagen?’, in 1824 bekroond en uitgegeven door het Koninklijk Nederlandsch Instituut van Wetenschappen. Prudens van Duyse schreef een Verhandeling over den Nederlandschen versbouw (1854). Een invloedrijke verhandeling schreef voorts David Jacob van Lennep: Verhandeling over het belangrijke van Hollands grond en oudheden voor gevoel en verbeelding (1827
********Afgesloten kast in een bibliotheek met 'gevaarlijke' boeken (bijv. pornografie), die onderworpen waren aan censuur en waarvoor je speciale toestemming moest krijgen om ze te lezen. Ze werd in bibliothecarissenjargon soms ook 'de hel' genoemd. 
********Afkomstig uit de wereld van de telecommunicatie (vandaar de mathematische en statistische inslag), ressorteert de informatietheorie onder de overkoepelende discipline van de cybernetica. In de esthetica en de literatuurwetenschap werden de termen informatie, entropie en redundantie overgenomen. In tegenstelling tot de dagelijkse betekenis (‘inhoud’ van een mededeling) wordt met informatie hier de graad van onverwachtheid, onvoorspelbaarheid, afwijkendheid bedoeld. Deze onvoorspelbaarheid is een relatief begrip. Informatie is deels subjectief bepaald omdat de nieuwigheidswaarde afhankelijk is van (de vertrouwdheid van) de ontvanger of van de collectieve verwachtingshorizon (verg. receptie-esthetica). Daarnaast is er ook een objectieve factor. Onvoorspelbaarheid is nl. ook afhankelijk van de gebruikte code: de hoeveelheid informatie van een teken (een letter, woord, tekstgedeelte, tekst) is omgekeerd evenredig met de waarschijnlijkheid (frequentie) van dat teken in een bepaalde code (taalsysteem, literair systeem). Zo biedt bijv. in een tekst de letter x meer informatie dan de letter e vanwege de lagere frequentie ervan in het taalsysteem.\nHet begrip informatie wordt ook in verband gebracht met de zgn. entropie van een tekst. Entropie, een begrip afkomstig uit de thermodynamica, staat daar voor de mate van ongeordendheid van een stof (Gr. tropè = wending, draai). Zo heeft een gas een grotere entropie dan een vaste stof: de moleculen ervan zijn in mindere mate geordend. Met betrekking tot de tekststudie zou de entropie van een tekst aldus evenredig zijn aan zijn ongeordendheid. Als tekstelementen gemakkelijk af te leiden of te voorspellen zijn uit andere tekstelementen op basis van een strakke interne ordening in de tekst, is de entropie van die tekst laag, en daardoor ook zijn informatiegehalte. Men zegt in dat laatste geval ook dat de tekst veel redundantie bevat, d.i. overbodigheid van tekstelementen (Lat. redundare = overlopen, overbodig zijn) die voorspeld kunnen worden en die dus ‘niets nieuws’ brengen. Een zekere graad van redundantie blijkt overigens wel nodig te zijn voor de overdracht van teksten
********Afwijking van het stijltype of stijlniveau dat in een bepaalde context gepast is. Zo kan men 'Ik nam mijn stalen ros om boodschappen te gaan doen' als een ongepaste metafoor (aptum) beschouwen. \nGerard Reve maakte in zijn werk vaak gebruik van dergelijk inbreuken in zijn eigen vaak wat gedragen stijl, door op onverwachte wijze een cliché-1 in te voegen. In zijn geval doet hij dat bewust om er een ironisch effect mee te sorteren. Zo schrijft hij in zijn brief aan Prof. Dr. W.K. Grossouw die over Reve's 'ezelsproces' gaat, aan het slot daarvan:\nHier laat ik het bij. De godsdienst is een schone zaak, en schenkt het mensdom veel vermaak. Veel liefs van Uw toegenegen christelijk-nationaal schrijver.\n(Gerard Reve, Brieven aan geschoolde arbeiders, 1985, p. 68)
********Afzonderlijke uitgave van een artikel uit een tijdschrift, gewoonlijk voorzien van een omslag met als opdruk ‘Overdruk uit ...’ en soms ook van een extra nieuwe paginering naast de oorspronkelijke. Het is de gewoonte de auteur van een artikel een aantal overdrukken te bezorgen. Bij de titelbeschrijving dient aangegeven te worden dat gebruik gemaakt is van een overdruk van een artikel door vóór de tijdschrifttitel op te nemen: ‘Overdr. uit: ...’, bijv. W.Gs Hellinga. ‘Principes linguistiques d'édition de textes’, overdr. uit: Lingua 3 (1952-1953), p. 295-308.
********Alfabetische lijst van alle woorden uit een tekst met verwijzing naar de plaats (de regels) waar ze voorkomen. De samensteller van een woordindex heeft de keuze tussen een KWIC-index of concordantie-1 (een index met het ‘Key Word In Context’) en een KWOC-index met het ‘Key Word Out of Context’. In het eerste geval wordt een deel van de omringende context voor en na het te alfabetiseren woord geplaatst
********Alfabetische of systematische naar vakgebieden ingerichte lijst van handschriften of van boeken die niet meer in de gewone boekhandel verkrijgbaar zijn en die door een antiquariaat tegen de in de catalogus vermelde prijs te koop worden aangeboden. Een grote verzameling antiquariaatscatalogi bevindt zich in de bibliotheek van de Koninklijke Vereniging van het Boekenvak bij de Bijzondere Collecties van de Universiteit van Amsterdam. 
********Algemeen schrijfmateriaal voor het dagelijks schriftverkeer (brieven, rekeningen, schoolwerk e.d.) in de klassieke oudheid en de middeleeuwen. Wastafels, ook wel schrijftafels genoemd, waren meestal van hout, soms van ivoor. Het plankje was verdiept: de groef binnen de randen werd gevuld met was. In de zachte was werd geschreven met een stilus, een metalen stift die aan een uiteinde verbreed was om het geschrevene te kunnen wissen. Vaak bond men twee, drie of meer wastafels aan elkaar (respectievelijk diptychon, triptychon en polyptychon), zodat de tekst aan de binnenkant onaangetast bewaard en vervoerd kon worden. Het wastafeltje is de voorloper van de lei en werd vooral in de late middeleeuwen veelvuldig gebruikt in het onderwijs. In 1987 werden enkele schrijftafeltjes aangetroffen in de buurt van Reykjavik op IJsland. Daarop staat een gedeelte van een Middelnederlands Marialied met zangnotatie. Op sommige plaatsen in Europa bleef men tot in de 19de eeuw wastafels gebruiken voor het rekeningverkeer.\nIn de late oudheid schreef men ook wel op houten en ivoren plankjes zonder was. De ivoren consulaire diptieken, die door een consul bij zijn ambtsaanvaarding werden weggegeven, waren in de middeleeuwen zeer geliefd als boekplat van luxe handschriften. Bij restauratie van dergelijke boekbanden worden op de achterzijde van de diptieken vaak schriftsporen aangetroffen.\n\n\n\n\n\n\n\nDe eerste strofe van een Middelnederlands Marialied op een wastafeltje (15de eeuw). [bron: D. Hogenelst & F. van Oostrom, Handgeschreven wereld (1995), p. 53]
********Algemeen: wie kennis neemt van een (literair) werk, de interpreterende instantie. In de literatuurwetenschap maakt men een onderscheid tussen reële lezers en abstracte ‘lezers’.\n1. Als abstracte notie verwijst ‘lezer’ in de eerste plaats naar een constructie van de onderzoeker. Verschillende termen zijn hier in gebruik die op grond van hun abstractiegraad van elkaar onderscheiden kunnen worden, al liggen een aantal ‘constructen’ erg dicht bij elkaar en ontlenen ze hun eigenheid nog enkel aan de autoriteit van de naamgever.\n- Het dichtst bij de reële lezer staat de ‘archilecteur’ van Riffaterre, die een synthese beoogt van de leeservaring van een aantal competente lezers (Gr. archè = eerste in macht of bekwaamheid) die de onderzoeker informatie verstrekten over hun leesact.\n- De noties ideale lezer (H. Link) en ‘geïnformeerde lezer’ (Fish) verwijzen naar ‘competente’ lezers die de intenties van de auteur volledig zouden kunnen realiseren, resp. over voldoende informatie beschikken (taalkennis en literaire ervaring) om het werk recht te doen.\n- De constructen ‘geïntendeerde lezer’ (Wolf) en de zgn. ‘modellezer’ (Eco) betreffen het beeld van de lezer(s) dat de auteur voor ogen heeft. Door een beroep te doen op een min of meer gemeenschappelijke encyclopedie-2 en literaire codes, kan de auteur de communicatie sturen.\n- De impliciete lezer (W. Iser) is de lezersrol die in de tekst zelf geïmpliceerd ligt en die de leesactiviteit van de reële lezer stuurt (zie ook  receptie-esthetica).\n2. Wordt de lezersrol min of meer geëxpliciteerd, d.w.z. uitdrukkelijk aanwezig gesteld in de tekst, dan spreekt men in de narratologie van expliciete lezer. Het gaat hier om een tekstueel gegeven. De expliciete lezer is nl., net zoals de verteller, een fictieve figuur (verg. in het Engels met het begrippenpaar narrator/narratee). Hij kan door de verteller bijv. aangesproken worden met ‘lieve lezer, je mag ...’ of ‘vrouwelijke lezers doen er goed aan ...’.\n3. Tegenover de bovengenoemde ‘constructen’ (1) of tekstuele gegevens (2) staan de ‘reële lezers’. Robert Escarpit heeft ze, literatuursociologisch bekeken, verder opgedeeld in diverse soorten publiek naar gelang van hun bekendheid/vreemdheid met het werk:\n- Het beoogde publiek (le public interlocuteur): de persoon of personen uit de leefwereld van de auteur voor wie hij/zij het werk bewust heeft geschreven.\n- Het milieupubliek (le public milieu): de potentiële lezers die, wanneer zij het werk ter hand nemen, dit zullen herkennen als de uitdrukking van een gemeenschappelijke cultuur. De talige, socioculturele en ideologische verwantschap maakt het werk voor hen toegankelijk, ook al kan hun verwachtingspatroon doorbroken worden.\n- Het grote publiek (le grand public): heterogene verzameling van potentiële consumenten die, zonder uitgesproken culturele verwantschap met het werk zoals het milieupubliek, het toch in hun ervaringswereld opnemen door er een ‘eigen verhaal’ in te lezen, of er eigen ideeën in te leggen (zgn. mythologisering of ‘trahison créatrice’). Dit komt vaak voor bij de lectuur van ‘vreemde’ of ‘oude’ teksten.\nPierre Bourdieu (veldtheorie) van zijn kant heeft, op grond van de door hem uitgewerkte noties veld, habitus en kapitaal, een ook voor lezershoudingen en literatuurconsumptie interessant onderscheid gemaakt tussen het veld van beperkte productie (production restreinte
********Algemene aanduiding voor de handel in boeken door boekwinkels, antiquariaten, marskramers of colporteurs, boekenclubs of via veilingen. De meeste boeken vinden hun weg naar de lezer via boekwinkels, maar ook steeds meer door internetaanbieders als Bookspot, Bol.com en ketens als Bruna.\nSpeciaal voor de boekhandel en uitgeverij bestaat een wekelijks verschijnend vaktijdschrift Nieuwsblad voor de boekhandel (sinds 1834) dat vanaf 1977 verschijnt onder de titel Boekblad, een uitgave van de Vereniging tot Bevordering van de Belangen des Boekhandels, de koepelorganisatie van het boekenvak. In Vlaanderen wordt die rol vervuld door de Vereniging van Vlaamse boekhandels en/of Meta4books.
********Algemene aanduiding voor het ‘hoe’ van een tekst, meestal ter onderscheiding van het ‘wat’ (de inhoud). Vormverschijnselen (eigenschappen zowel als relaties) kunnen liggen op het visuele vlak (bijv. grafisme), op het niveau van de klank, maar ook op dat van de syntaxis (bijv. inversie). In meer algemene zin behoort datgene tot de vorm wat valt onder de stijl als variatie, d.w.z. als een geheel van transformaties. Als voorbeeld van dit laatste zou men kunnen wijzen op het begrippenpaar fabula/suzjet.\nSinds de romantiek en vooral sinds het symbolisme wint de opvatting veld - ook in contemporaine stromingen in de literatuurwetenschap - dat men alleen via de vorm de inhoud (essentie, boodschap, werking) van een tekst kan benaderen en beleven. Dan is de vorm veelal synoniem met ‘tekst’ of ‘literair kunstwerk’. Sommigen maken onderscheid tussen uiterlijke vorm en innerlijke vorm. Het laatstgenoemde begrip is nauw verwant aan het uit de romantiek stammende idee van ‘conceptie’ als eerste fase in het scheppingsproces (vgl. genie).\nIn de literaire kritiek en de auteurspoëtica speelde de term vaak een belangrijke rol. Zo benadrukten sommige Tachtigers (vooral Kloos) de eenheid van vorm en inhoud. In de tijd van Forum ging het om de vraag ‘vorm of vent’ (formulering van J.C. Bloem), d.w.z. om de prioriteit van ‘vorm of inhoud’. Aan de ene kant stond Binnendijk. Hij stelde dat het in kunst gaat om de ‘vormkracht’ als uiting van het moderne kunstbewustzijn. Daar tegenover poneerde Ter Braak dat het hem primair te doen is om de persoonlijkheid als ‘ware inhoud’. Vestdijk probeerde beide tendensen in een synthese te brengen. Voor hem zijn vorm en inhoud geen begrippen die buiten de beschouwer of de kunstgenieter als objectief gegeven bestaan, maar beschouwingswijzen van hetzelfde object, afhankelijk van het oordelende subject. Wat onder het ene perspectief vorm genoemd kan worden, is vanuit een andere optiek als inhoud op te vatten. Zo is volgens Vestdijk de beeldspraak vorm ten opzichte van de gedachte die wordt uitgedrukt, maar inhoud ten opzichte van de woorden die voor de formulering ervan gebezigd worden.
********Algemene benaming voor alle literatuur die te maken heeft met een pragmatisch, niet-literair doel. Onder deze containerterm kan men enerzijds de van in de oudheid als apart 'vierde genre' erkende didactische literatuur rekenen, maar daarnaast ook de vele vormen van gelegenheidspoëzie, literatuur met politiek-propagandistische bedoelingen (zie ook agitprop en engagement), en allerlei teksten die volgens de traditionele, ‘fictionele’ definitie (fictie) niet tot de 'eigenlijke' literatuur behoren, zoals juridische en reclameteksten, catalogi, bijsluiters, enz.
********Algemene benaming voor een romantype waarin men als overheersende eigenschap de beschrijving van de karakteristieke levensgewoonten, gebruiken of zeden van een bepaalde sociale groep of tijd meent te kunnen aanwijzen (zedenschildering). Deze romans zijn doorgaans niet gebouwd op een spannende intrige, maar richten zich op de beschrijving van mensen in een specifiek milieu. Als voorbeelden hiervan worden H. de Balzacs La comédie humaine (1829-1854) en W. Thackeray’s Vanity fair (1848) genoemd. Nederlandse voorbeelden ervan zijn J. van Lenneps De lotgevallen van Klaasje Zevenster (1865-1866) of Armoede (1909) van Ina Boudier-Bakker. Een Vlaams voorbeeld is Het duistere bloed (1930) van Lode Zielens.\nHet is moeilijk om het genre af te grenzen van andere subgenres van de roman. Enerzijds is er in tal van romans sprake van beschrijving van de gewoonten en gebruiken in een bepaalde sociale groep of tijd, zoals in de streekliteratuur of de historische roman. Anderzijds zijn er overlappingen met subgenres als de tijdroman of de familieroman.
********Algemene benaming voor poëzie in de openbare ruimte zoals het muurgedicht, een gedicht(of een fragment daarvan) op een gebouw. Door haar opvallende verschijning kan dit soort poëzie, anders dan op het gebruikelijke papier, de lezer/kijker verrassen en aan het denken zetten, zoals dat ook het geval is met bijv. gedichten op gebruiksvoorwerpen (zie non-book). Er bestaat een website 'www.straatpoëzie.nl', gelanceerd in januari 2017, waarop men honderden voorbeelden vindt van straatpoëzie in Nederland en Vlaanderen.
********Algemene genrebenaming voor de middeleeuwse, meestal berijmde verhalen (ridderpoëzie) over een geïdealiseerde ridderwereld uit het verleden (hoofse literatuur, epiek). De ridderroman kwam in de 12de eeuw tot ontwikkeling in Frankrijk. Het woord ‘roman’ wil zeggen dat de tekst in het ‘romaans’ (d.w.z. in de volkstaal in Frankrijk) geschreven is. De eerste romans zijn bewerkingen van klassieke heldendichten (epos): de Roman de Thèbes, de Roman d'Eneas en de Roman de Troie. Pas daarna ontwikkelt zich de Arthurepiek en nog weer later sluiten de oorspronkelijke Franse, orale verhalen over Karel de Grote (chanson de geste) zich hierbij aan.\nAanvankelijk bestaat het geïntendeerde publiek uit de adel. Op het einde van de middeleeuwen beantwoordde het beeld van de ridder niet meer aan zijn maatschappelijk belang. Chaucer parodieerde de ridderroman in zijn Tale of Sir Topaz (ca. 1390) en twee eeuwen later bracht Cervantes met zijn Don Quijote (1605-1615) het genre de genadeslag toe, al bleef de Amadis-roman tot ver in de 17de eeuw succes kennen.\nDe sterk educatief-agogische inslag van de ridderroman (overeenkomst met de rijmkroniek) – de geïdealiseerde weergave van het verleden – leert het hofpubliek welk maatschappelijk optreden in allerlei situaties van aristocratische kringen wordt verwacht. Het verleden bevat concrete voorbeelden om aan te geven waaruit de ridderlijke gedragscode bestaat. De agogische inslag leidt er ook toe dat het verleden in de ridderroman in overeenstemming wordt gebracht met de normen en waarden die bij het publiek leven en in die kring worden gepropageerd. Dit waardesysteem manifesteert zich nadrukkelijk in de ridderroman.\nEen andere benaming voor ridderroman is hoofse roman, maar vanwege de diffuse betekenis van het begrip ‘hoofs’ (hoofse literatuur) is het wellicht beter alleen over ridderroman te spreken: in de 19de en 20ste eeuw werden aan het begrip ‘hoofs’ connotaties toegevoegd die voor de middeleeuwse mens onbegrijpelijk zouden zijn.\nSubgenres van de ridderroman zijn de Arthurroman (Arthurepiek) of de Brits-Keltische roman, de Alexanderroman, de Karelroman (Karelepiek), de kruisvaartroman, de Oosterse roman, de Amadis-roman en de Palmerijn-roman.\nVeel ridderromans zijn in de tweede helft van de 15de eeuw omgewerkt (omwerking, ontrijming) tot prozaromans en uiteindelijk, in de 17de en 18de eeuw, ‘verworden’ tot volksboeken.
********Algemene term gebruikt in de verteltheorie of narratologie om de bemiddelende instantie aan te duiden waardoor de geschiedenis van een verhalende tekst wordt gepresenteerd, ook wel aangeduid als de vertelinstantie of de vertelfunctie verantwoordelijk voor de vertelwijze. Zo’n vertelinstantie mag niet gelijk gesteld worden met de biografische persoon van de auteur, maar is het medium dat de auteur kiest om het verhaal te laten vertellen. In het drama ontbreekt zo’n vertellende instantie als middelaar tussen het gebeuren en het publiek doorgaans. In het episch drama treedt een enkele keer een verteller op.\nMen kan drie mogelijkheden van vertellen onderscheiden:\n\n\n•Een (personagegebonden) ik-verteller die uit eigen naam spreekt, zoals in de zin ‘ik ontmoette haar bij een vriend’.\n\n\n•Een anonieme vertelinstantie, ook wel hij-verteller, derdepersoonsverteller of neutrale verteller genoemd. Een voorbeeld daarvan geeft ‘Jan ging naar huis waar hij zijn ouders aantrof’.\n\n\n•Zeldzamer is de jij- of gij-verteller, zoals in ‘Ge ging uiteindelijk toch weer naar haar toe’. Eigenlijk gaat het hier om een ik-verteller over een jij of gij, zoals in Herman Teirlincks Zelfportret of het Galgemaal (1955). \n\n\nAl deze vertellers kunnen verschillende posities innemen ten opzichte van datgene wat verteld wordt, gaande van directe betrokkenheid tot de grootst mogelijke afstandelijkheid t.o.v. het vertelde.\nDe verteller mag niet verward worden met het perspectief, dat (mede)bepaald kan worden door weergave van de vertellende personages (actant) binnen de tekst. Wanneer in een verhalende tekst bijv. staat ‘Hij dacht dat hij de laatste trein naar Brussel wel niet meer zou halen’ wordt zo’n zin uiteraard verteld door een verteller, maar ligt het perspectief ervan bij de ‘hij’ van de zin, een hij die tevens personage is in het vertelde (zie ook focalisatie).\nVolgens de typologie van de narratoloog G. Genette kan men vertellers onderscheiden in homodiëgetische, autodiëgetische en heterodiëgetische. Homodiëgetische vertellers behoren tot de wereld van hun verhaal, waarin ze een secundaire rol (zgn. witness narrator) dan wel een centrale rol (zgn. protagonist-narrator) kunnen spelen. Autodiëgetische vertellers vormen eigenlijk een subgroep van de homodiëgetische vertellers: het zijn vertellers die hun eigen verhaal vertellen. Heterodiëgetische vertellers daarentegen behoren helemaal niet als personage tot de situaties waarover ze verslag uitbrengen, maar staan buiten of boven de fictionele wereld (zie ook diegesis-1). \nOverigens kan één verhalende tekst verschillende vertelinstanties omvatten: zie inbedding.
********Algemene term ter aanduiding van de kritische bestudering van de gevolgen van de westerse kolonisatie op ontwikkelingslanden (de vroegere 'derde wereld'), zoals deze blijken uit allerhande literaire teksten, maar ook uit andere vormen van discours (atlassen, reisverslagen, overheidsrapporten, schoolboeken, juridisch-politieke verdragen, enz.). De nadruk ligt op de manier waarop westerlingen plegen om te gaan met de spanningen en ambiguïteiten tussen het ‘vreemde’ en het ‘eigene’, waarbij gepoogd wordt om dat vreemde begrijpelijk en beheersbaar te maken door strategieën van afbakening (cartografie), naamgeving en categorisering en door het toepassen van bepaalde stereotypen (bijv. het ‘exotische’, vaak ‘primitieve’). Zoals kan blijken uit een analyse van bijv. personages, ruimte en taalgebruik wordt koloniale literatuur aldus gekenmerkt door een reducerende weergave van de werkelijkheid (selectie, marginalisering, ontkenning) en door een actieve toe-eigening via specifiek ‘westerse’ homogeniserende waardeschalen. De niet-westerse wereld wordt gezien vanuit de koloniale, superieure blik (‘colonial gaze’) van de typisch mannelijke en rationele protagonist-kolonisator die in een soort queestestructuur de ‘ander’ ontdekt en classificeert als irrationeel, onbeheerst en dom, maar tevens gefascineerd wordt door zijn ‘onleesbaarheid’ waarvan zowel mysterie als dreiging uitgaan.\nTegenover een dergelijke ideologie zou men postkolonialiteit dan kunnen omschrijven als de conditie waarin gekoloniseerde volkeren zich vrijmaken van westerse stereotypen en waardeschalen, en hun plaats zoeken en opeisen als historische subjecten met een authentieke eigen culturele traditie. Binnen dat kader presenteert de postkoloniale literatuurstudie kritische lecturen van koloniale teksten en attitudes (bijv. E. Said), en vraagt ze ook aandacht voor de nieuwere postkoloniale literaturen die eveneens het koloniale model in vraag stellen en willen overstijgen. \nHet voorzetsel ‘post’ is bij dit alles niet eenduidig temporeel te interpreteren, alsof na de politieke dekolonisatie het kolonialiserend discours zou zijn verdwenen. Zoals Boehmer het vanuit een Britse invalshoek stelt: ‘Rather than simply being the writing which ‘came after’ empire, postcolonial literature is that which critically scrutinises the colonial relationship’. Ook in de ruimte zijn de postkoloniale literatuur en de studie ervan niet zo gemakkelijk te definiëren. Door de migratiestromen, vooral na WO II, kwamen heel wat niet-westerlingen uit de vroegere kolonies terecht in de westerse metropolen, wat leidde tot multiculturele samenlevingen bij ons en aldus tot een soort veralgemening van de postkoloniale problematiek. Bij uitbreiding worden trouwens ook traditionele minderheidsculturen binnen de westerse wereld wel eens bestudeerd met modellen uit de postkoloniale literatuurstudie (bijv. de Ierse literatuur ten opzichte van de Angelsaksische dominantie).\nEen kritische noot die wel eens gehoord wordt t.a.v. de postkoloniale literatuurstudie is dat het begrip ‘postkoloniaal’ de ‘andere’ culturen uit de landen in ontwikkeling beschrijft in hun respectieve relaties met het Westen eerder dan in hun eigenheid en hun relaties onderling. Daardoor zou ze ondanks alle goede bedoelingen gewoon de westerse geschiedenis van eurocentrisme voortzetten en niet het aangewezen kader zijn om de cultuur en stem van die volken hun eigen plaats te geven. Om aan deze kritiek tegemoet te komen, is het nodig om de westerse visie te relativeren en zowel de koloniale als inheemse discoursen in hun verscheidenheid (o.m. diaspora, orale literatuur) en hun onderlinge interferenties (hybriditeit) diepgaand te onderzoeken
********Alle literatuur die de oorlog als voornaamste onderwerp heeft, maar doorgaans is de term van toepassing op literatuur van en over de beide laatste wereldoorlogen. Het verschil met oudere literatuur over oorlogen, zoals de ridderepiek met zijn krijgshandelingen, of het oorlogsepos bij uitstek, Homerus' Ilias, zit vooral in de beschrijving van de held of de heroïek van de veldslagen, waarin dapperheid, kameraadschap, trouw en zelfopoffering de centrale thema's waren. Helden hebben doorgaans plaatsgemaakt voor antihelden, voor de zinloosheid van de oorlog, voor haar slachtoffers en hun trauma's, en waar dat niet het geval was, werd dat ontmaskerd als ‘mannenfantasie’ (Theweleit).\nBeroemde oorlogsliteratuur van in of na de Eerste Wereldoorlog is o.m. Ernest Hemingway's A farewell to arms (1929), E.M. Remarque's Im Westen nichts Neues (1929) en de poëzie van de ‘war poets’ in 1914 & Other Poems. België, dat in tegenstelling tot Nederland wel bij de Eerste Wereldoorlog betrokken was, heeft veel oorlogsliteratuur als gevolg daarvan: Daan Boens' Van glorie en lijden (1917), Aug. van Cauwelaerts Liederen van droom en daad (1918), Ernest Claes' Oorlogsnovellen (1919) en F. de Pillecijns De rit (1927). Pas laat verscheen het oorlogsdagboek 1914-1918 van Virginie Loveling In oorlogsnood (ed. Stynen & Van Peteghem, 1999).\nNa de Tweede Wereldoorlog beleefde de oorlogsliteratuur een nieuwe hausse. Er dient in dit verband onderscheid gemaakt te worden tussen clandestiene literatuur, verzetsliteratuur of illegale literatuur en oorlogsliteratuur. Clandestiene of illegale literatuur hoeft niet per se de oorlog tot onderwerp te hebben, terwijl verzetsliteratuur steeds tegen de onderdrukker gericht is. De meeste oorlogsliteratuur verscheen na de oorlog. Bekende voorbeelden van na 1945 zijn L.P. Boons Mijn kleine oorlog (1946), Piet van Akens Alleen de doden ontkomen (1947), Marga Minco's Het bittere kruid (1957), S. Vestdijks Bevrijdingsfeest (1958) en W.F. Hermans' De donkere kamer van Damocles (1958). Er werd tijdens en na de oorlog ook oorlogspoëzie gepubliceerd, o.m. van Maurits Mok, Ed Hoornik en J.C. Bloem.
********Als afgeleide betekenis van scène-1 wordt bij narratieve genres soms de term scène gebruikt voor een aantal gebeurtenissen of typische situaties binnen een groter geheel. Zo groepeert H. de Balzac de meeste van zijn romans die behoren tot de Comédie humaine (1842-1848) onder titels als Scènes de la vie parisienne, Scènes de la vie de province, Scènes de la vie militaire enz.\nIn de narratologie wordt de term ook gebruikt voor een tekstgedeelte waarvan de tijd van de vertelde geschiedenis even lang is als die van het vertelde verhaal zelf. Men spreekt dan ook van een scenische presentatie in dat verband.
********Als genrebegrip geldt gelijkenis als een verzamelbegrip voor alle zegswijzen en eenvoudige verhaalvormen die opgebouwd zijn vanuit een vergelijking (o.m. parabel en exemplum). In engere zin bedoelt men met gelijkenis een uitgewerkt beeld dat algemene, dagelijks voorkomende gebeurtenissen schildert die, in tegenstelling tot de allegorie, hun natuurlijke en eigenlijke betekenis behouden. Zij ontleent haar bewijskracht aan de wetmatigheid van het dagelijkse leven, waarmee de lezer of toehoorder vertrouwd is en die hij bijgevolg niet kan bestrijden. Het komt er voor hem op aan het verband te achterhalen tussen het beeld en de uitgedrukte idee. Bijv. de gelijkenis van het mosterdzaadje of van de barmhartige Samaritaan uit de Bijbel. Een literair voorbeeld is Multatuli's parabel van de Japanse steenhouwer in diens Max Havelaar (1860).\n Zie ook similitudo.
********Analoog aan de term steenkolenengels ontstond de term 'steenkolenduits' voor het vernederlandsen van zinsstructuren of woorden in het Duits. Een aardig voorbeeld hiervan is de zin 'Darf ich mal bellen?' voor 'Mag ik u opbellen?', terwijl 'bellen' in het Duits 'blaffen' betekent.\nBerucht werd het steenkolenduits van de Belgische voetballer Jean-Marie Pfaff in een interview in 1980 voor de Duitse televisie. Ook de Nederlandse voetbaltrainer Louis van Gaal gebruikte steenkolenduits. Maar anders dan 'steenkolenengels' heeft steenkolenduits weinig meer met steenkool te maken.
********Analysemethode van culturele en discursieve processen die, beïnvloed door het intertekstualiteitsdenken van Bakhtin en de psychokritiek van Charles Mauron, zich afzet tegen de marxistische opvattingen over sociale en economische tegenstellingen. De term wordt algemeen gebruikt voor een benaderingswijze van literatuur als een geheel van culturele aspecten en sociale praktijken in hun samenhang met de totale literaire productie van een maatschappij. De sociokritiek bestudeert m.a.w. hoe literatuur functioneert als een sociale institutie. In tegenstelling tot de traditionele, marxistisch georiënteerde literatuursociologie wordt de klemtoon gelegd op de status van het sociale in de tekst zelf. De sociokritiek, met vertegenwoordigers als Claude Duchet, Edmond Cros en Pierre Zima, is erop gericht te expliciteren hoe het sociale discours op de literaire tekst inwerkt, hem vormt en hem omgeeft (M. Angenot: ‘l’inscription du discours social dans le texte littéraire’). 
********Anders dan bij proza het geval is, wordt bij poëzie het regeleinde niet bepaald door technisch-materiële factoren zoals de beschikbare schrijf- of drukruimte op de bladzijde, maar door de lengte van het vers-1. Een eerste - visueel onmiddellijk herkenbaar - gevolg hiervan is het feit dat de lengte van de versregels aan de rechterzijde meestal ongelijk is en dat het wit-1 rechts van de versregels aan de tekstzijde van boven naar beneden geen rechte lijn vertoont. Door een regel op een andere plaats te laten beginnen of eindigen dan bij de kantlijn (zoals bij proza gebruikelijk is) heeft de auteur een middel in handen om elementen van een tekst of tekstgedeelte te releveren. In de periode van renaissance en classicisme viel het gereleveerde tekstgedeelte van de regel als een eenheid samen met een eenheid op het niveau van de klank, geconstitueerd door metrum en rijm. Uiteraard is het eindrijm een zeer markante en opvallende vorm van relevering van vers en verseinde, zo markant dat sommige vormen van het knittelvers daaraan hun direct hoorbare eenheid ontlenen. Men denke bij voorbeeld aan regels als\nOnder de merkwaardigste tafreelen\nWaarin wy gewoon zijn de schepping te verdeelen,\nBehooren vooral zekere natuurtooneelen\n(De Schoolmeester, Gedichten, ed. Van Deel & Mathijsen, 1975, p. 14).\nNaast de mogelijkheid in het algemeen om de versregel als eenheid te releveren, heeft het regeleinde een specifieke functie bij het verschijnsel van het enjambement. Deze heeft twee kanten. Daar is enerzijds het formele aspect van de doorbreking van de cadans bij geteld-metrische poëzie met eindrijm. Anderzijds valt een meer inhoudelijke kant te onderkennen, namelijk het betrekken van noties op elkaar (i.c. het laatste woord van de ene regel en het eerste woord van de direct daarop volgende regel).\nIn de praktijk van het editeren wordt het regeleinde vaak aangegeven door middel van de Duitse komma, de verticale streep (/) .
********Arab. jarya = slot, einde.\nOudspaans poëziegenre, waarvan de ca. 50 overgebleven specimina pas na WO II werden ontdekt in een aantal collecties van Arabische en Hebreeuwse gedichten. De jarcha’s (ook kharja's genoemd) zijn korte composities van twee tot acht verzen die als een soort coda aan de zgn. muwashah-gedichten in het Arabisch of Hebreeuws lijken te zijn toegevoegd, maar ze vormen bij nader toezien het zwaartepunt van het gehele, meertalige gedicht, eerder dan een aanhangsel. Deze poëzie legt getuigenis af van de intensieve contacten tussen Arabische en Romaanse culturen op het Iberische schiereiland en behoort tot de oudste poëzie in een Romaanse volkstaal (10de-12de eeuw).
********Begrip dat vooral in de Engelse gerechtsspraak bekend is als een criterium om te bepalen of een tekst op grond van obsceniteit (obscenitas) tot een veroordeling kan leiden of verboden kan worden (censuur). De maatstaf werd in 1868 geformuleerd door de Engelse rechter A. Cockburn in zijn vonnis over de gerechtszaak Regina v. Hicklin (vandaar de naam). De rechter oordeelde dat de mogelijke obsceniteit van een tekst afhing van ‘the tendency […] to deprave and corrupt those whose minds are open to such influences, and into whose hands a publication of this sort may fall’. Ondanks (of dank zij?) de relatieve vaagheid ervan, bleef deze test vele decennia lang van toepassing.  
********Begrip uit de bibliotheekwereld voor de wettelijke verplichting aan uitgevers om van al hun uitgaven één of meer exemplaren in te leveren bij de overheid, gewoonlijk de nationale bibliotheek. In vrijwel alle landen ter wereld bestaat zo'n wet
********Begrip uit de codicologie voor met pen en inkt of penseel en dekverf aangebrachte versieringen (boekverluchting) in de marges van middeleeuwse handschriften en incunabelen. Beide soorten zijn ontstaan in de 13de eeuw in Frankrijk.\nRandversiering is nooit een losstaand verschijnsel, maar treedt in principe slechts op in combinatie met een initiaal-1 of miniatuur. Bij bestudering moeten rand en initiaal dan ook als een eenheid worden beschouwd.\nDe geschilderde verluchting, die gemaakt werd met kostbaardere materialen, vormt ten opzichte van de met pen aangebrachte (penwerk) het hogere niveau. Ze is bestemd voor openingsbladen en belangrijke onderdelen, terwijl kleinere teksteenheden een penwerkdecoratie krijgen. Er zijn echter ook kostbare handschriften waarin de hele decoratie geschilderd is, zoals er ook zijn met alleen penwerkversiering. In alle gevallen echter wordt de hiërarchie binnen de tekst aangegeven door het verschil in grootte van de initialen en de omvang van de daarbij horende margedecoratie.\nPenwerk heeft een uitzonderlijke bloei gekend in de noordelijke Nederlanden en was tot in de 16de eeuw een goedkoop middel om geleding en versiering in de tekst aan te brengen.\nZowel het penwerk als de geschilderde randversiering verschilt sterk per periode en per plaats van ontstaan, zodat het een goed hulpmiddel is bij het dateren en lokaliseren van handschriften. Bij incunabelen echter valt de plaats waar het boek gedrukt werd vaak niet te rijmen met de stijl van de versiering.\n\n\n\n\n\n\n\nRandversiering in het eerste door Gerard Leeu gedrukte boek (1477). [bron: W.Gs Hellinga, Kopij en druk in de Nederlanden (1962), p. *15]
********Begrip uit de cultuurgeschiedenis ter aanduiding van een bepaalde periode-1 door te verwijzen naar de stijl die in dat tijdvak overheersend wordt geacht. Zo spreekt men van de stijlperiode van de barok of van de art nouveau. In de literatuurgeschiedenis geeft men echter de voorkeur aan de ruimere term stroming bij het periodiseren (periodisering). 
********Begrip uit de cultuurgeschiedenis ter aanduiding van een periode-1 of een in die periode overheersend stelsel van normen of opvattingen. Het is een breder en algemener begrip dan beweging of school. Men gebruikt stromingenaanduidingen als periodebegrip bij de indeling van de cultuurgeschiedenis in tijdvakken: barok, verlichting, romantiek, modernisme e.d.\nHet definiëren van stromingen of het beschrijven ervan is uitermate problematisch. Niet alleen zijn de gebruikte begrippen uit verschillende gebieden van de cultuur afkomstig en daardoor onderling volstrekt onvergelijkbaar (vgl. bijv. het bredere begrip romantiek met een aanduiding als kubisme, of de levensbeschouwelijke term humanisme met de aanduiding neorealisme), maar bovendien bestaat over de inhoud ervan nauwelijks of geen overeenstemming. Er zijn verschillende voorstellen gedaan om stromingen nader te definiëren of te omschrijven, bijv. d.m.v. het vaststellen van een periodecode. Tegenwoordig is men geneigd een stromingenconcept op te vatten als een mentale constructie, d.w.z. als een voorstel van onderzoekers om tot een ordening van het literair- of cultuurhistorisch materiaal te komen vanuit een bepaalde optiek (zie ook periodisering). Een voorbeeld van een boek waarin de moderne Nederlandse literatuur wordt beschreven vanuit een poëticaal stromingenconcept is Van romantiek tot postmodernisme (red. G.J. van Bork & N.T.J. Laan, 2010). \nAanduidingen van stromingen blijken in de praktijk ook veel te worden gebruikt op een wat oneigenlijke manier, nl. om er bepaalde werken mee te karakteriseren. Dat gebeurt dan vaak geheel los van de ermee aangeduide periode. Zo kan men spreken van een ‘romantisch boek’ of een ‘barokke voorstelling’.
********Begrip uit de dramatheorie voor een aan alle vier kanten afgesloten ruimte (veelal met gordijnen) op het toneel van de rederijkers. Het speelhuis is kleiner dan het toneelplatform en er zo op geplaatst dat ervóór, en vaak ook ernaast, ruimte overblijft. Als het toneelstuk dat vereiste, was het speelhuis voorzien van een bovenverdieping. Het speelhuis had verschillende functies: als een spel van zinne een toog of tableau vivant bevatte, werden die in het speelhuis opgesteld. Daarnaast waren er drie andere gebruiksmogelijkheden:\n \n\n•Er   kon aan een handeling op het voortoneel een tweede handeling worden   toegevoegd die zich tegelijkertijd (simultaantoneel) maar op een   andere plaats afspeelde
********Begrip uit de fenomenologsche hermeneutiek van H.G. Gadamer. Hij wilde niet langer de tekst reproduceren, maar er een gesprek mee aangaan. De historische bepaaldheid van de mens tekent immers ook zijn verstaan van de tekst, zodat een volkomen begrijpen ervan onmogelijk wordt. Alleen door een dialoog die een ‘horizonversmelting’ van verleden en heden beoogt, kan de historische afstand overbrugd worden. Zie ook hermeneutische Differenz.
********Begrip uit de genreleer voor een legende waarin Maria een hoofdrol vervult. Soms betreft het legenden over het aardse leven van Maria, zoals dat is overgeleverd in de apocriefe evangeliën en in middeleeuwse bronnen. Gewoonlijk betreft het verhalen waarin Maria op wonderbaarlijke wijze ingrijpt in het leven en door mirakelen haar getrouwen beloont of uit gevaren redt (mirakelspel). De Marialegenden ontstaan in de 12de eeuw en zijn bijzonder populair bij dominicanen en franciscanen. Onder hun invloed verandert het 12de-eeuwse beeld van Maria van de verheven Moeder Gods, afgebeeld als de koningin van de hemel, in de 13de eeuw in een glimlachende troostende moeder die optreedt als middelaarster tussen God en de (zondige) mens.\nDe bloeitijd van de Marialegende is de 13de eeuw. Belangrijke bronnen voor Marialegenden in de volkstaal zijn de Legenda Aurea van Jacobus de Voragine en de Dialogus miraculorum van Caesarius van Heisterbach. In de Spiegel historiael, partie I, boek 7, hfdst. 47-94 (ed. De Vries & Verwijs, dl. 1, 1863, p. 321-376) heeft Jacob van Maerlant een aantal Marialegenden vertaald uit de Speculum historiale van Vincentius van Beauvais. Uit de 14de eeuw dateren de Beatrijs (ed. Meder & Wilmink, 1995) en Theophylus (ed. Verdam, 1882).\n\n\n\n\n\n\n\nHandschrift van een 12de-eeuwse Marialegende in de British Library. [bron: A.G.H. Bachrach e.a. (red.), Moderne Encyclopedie van de Wereldliteratuur, dl 6 (19822), p. 105].
********Begrip uit de hoofse lyriek – ook aangeduid als Abgesang of queu – voor het slot van een strofe van een hoofs minnelied-1, door een snede gescheiden van de kop. De staart is een vast onderdeel van het tripartition, de drie delen waaruit het lied bestaat. Het dichten met kop en staart werd overgenomen in de Middelnederlandse lyriek, bijv. door Hadewijch.
********Begrip uit de hoofse lyriek voor de scheiding tussen kop en staart in de strofe van een 13de-eeuws hoofs minnelied-1. De snede maakt evenals de stol deel uit van het tripartition, zoals dat in de Middelnederlandse lyriek werd toegepast door Hadewijch.
********Begrip uit de literatuurwetenschap dat teruggaat op een gelijknamig opstel van de Russische formalist (Russisch formalisme) J. Tynjanov uit 1924. Hij stelt daarin dat definities van literatuur waarin gebruik wordt gemaakt van haar zgn. basiskenmerken, vaak in conflict komen met het levende literaire feit. Terwijl het steeds moeilijker wordt een sluitende definitie van literatuur te geven, zo merkt Tynjanov op, zal elke tijdgenoot met de vinger kunnen aanwijzen wat een literair feit is en wat niet tot de literatuur behoort. Een dergelijke karakterisering is uiteraard aan evolutie onderhevig. Een wat oudere tijdgenoot die een of meer literaire (r)evoluties heeft meegemaakt, zal merken dat een bepaald verschijnsel in zijn tijd geen literair feit was en nu wel, of omgekeerd. Woordraadsels bijv. worden niet meer als literair feit ervaren. De nadruk op het literaire feit, in plaats van op zgn. inherente kenmerken, weerspiegelt zich in de verschuiving van een meer normatieve naar een meer descriptieve benadering van literatuur. Zie ook literariteit.
********Begrip uit de narratologie waarmee we het geheel der mogelijke technieken bedoelen waarmee karakters tot ‘leven’ gebracht worden in de tekst. Terwijl karakter (synoniem personage) een aspect is van de fabula, is karakterisering is een van de dimensies van het suzjet: zie fabula/suzjet.\nKarakterisering kan direct (expliciet) zijn of meer indirect (impliciet). In het eerste geval worden de kenmerken van het personages expliciet genoemd en misschien zelfs geëvalueerd
********Begrip uit de narratologie, ontleend aan het toneel. Er wordt een presentatievorm mee aangeduid die, in tegenstelling tot het bericht, de illusie van directheid verhoogt. Daarbij moeten verteltijd en vertelde tijd gelijklopen (zgn. isochronie-2) zoals in dialogen of moment-na-momentbeschrijvingen. Dit betekent doorgaans dat de vertelinstantie zich als zodanig op de achtergrond houdt: we hebben te maken met showing (Du. Darstellung) eerder dan telling (Du. Bericht).\nVerschillende ‘scènes’ die zich telkens op een plaats afspelen, kunnen elkaar opvolgen, vaak verbonden door een ellips of ‘sprong’ in de tijd. De scenische presentatie is aldus een vertelwijze die zich laat vergelijken met de opbouw van het filmverhaal. Een voorbeeld van een roman die overwegend scenisch verteld wordt is L.P. Boons Vergeten straat (1944). 
********Begrip uit de verteltheorie ter aanduiding van de locatie, de plaats waar of de omgeving waarin de handeling of geschiedenis van een literair werk zich afspeelt. Deze kan op meer impliciete of expliciete wijze worden opgeroepen.\nF.C. Maatje onderscheidt de dramatische ruimte van de lyrische en epische ruimte, omdat in de eerste de tekst gerealiseerd wordt in een handeling die ruimtelijk bepaald is (op het toneel), maar tegelijk kan in de uitgesproken toneeltekst ruimte worden gesuggereerd op de wijze van een lyrische of epische tekst. Een groot deel van de typisch ruimtelijk bepaalde handelingen van het toneel vindt men in de regieaanwijzingen (neventekst), die afhankelijk van het type drama uitvoerig (naturalistisch drama) tot summier (modern toneel) kunnen zijn. Zie ook enscenering, regie en vierdewand-fictie.\nDe lyrische ruimte vertegenwoordigt gewoonlijk een ‘beeld’, de evocatie van de op een bepaald moment aanwezige ruimtelijke omstandigheden. Ze kan functioneren ter bepaling van de stemming, maar ook een thematische functie hebben. \nDe epische ruimte wordt geleidelijk opgebouwd in het verloop van het verhaal. Daarbij kan onderscheid gemaakt worden tussen de ‘objectieve’ locatie waar de geschiedenis zich afspeelt, de precieze plaats van handeling, en de door een verteller of de personages ‘subjectief’ geziene of beleefde ruimte. In dat laatste geval is de focalisatie ten aanzien van de ruimte bepalend.\nDe functie van ruimte kan per geval sterk verschillen. Tussen concrete plaatsbepaling, zoals op het toneel, en stemmingscheppend beeld, zoals in de lyrische ruimte, liggen tal van mogelijkheden. In Jeroen Brouwers’ Zonsopgangen boven zee (1977) speelt ruimte zowel de rol van concrete plaatsbepaling als die van thematische ruimte. In sommige teksten is de ruimte bepalend voor het handelingsverloop
********Begrippenpaar door de Franse linguïst E. Benveniste geïntroduceerd om een onderscheid aan te brengen in de tijdsrelaties m.b.t. het Franse werkwoordensysteem. Met ‘histoire’ wordt bedoeld het weergeven van gebeurtenissen in het verleden, zonder enige interventie van de spreker in het verhaal. De histoire kan zich enkel van de derde persoon bedienen en slechts gesteld worden in de passé simple (verg. de Griekse aorist) en de passé antérieur. ‘Discours’ daarentegen bestrijkt alle uitingen waarbij iemand zich tot een andere persoon richt, zich als spreker manifesteert en als organisator van zijn eigen verhaal optreedt. Het betreft vooral orale genres (naast theater, briefwisseling en andere dialogische genres) en gebruikt de persoonlijke vormen ‘ik’ en ‘jij/gij’ en de tegenwoordige tijd naast de imparfait en de passé composé. Het vertoont, kortom, een indruk van subjectiviteit.\nIn de narratologie werd dit begrippenpaar aangewend om het onderscheid tussen de geschiedenis en het verhaal aan te geven. Histoire of geschiedenis staat voor het geheel van de vertelde gebeurtenissen, de narratieve inhoud
********Begrippenpaar geïntroduceerd door N. Chomsky (zgn. standaardversie – 1965 – van de transformationeel-generatieve theorie). De dieptestructuur betreft een abstract onderliggend niveau van syntactische representatie waarop de semantische interpretatie van een oppervlaktestructuur steunt. Deze laatste bestaat uit een concrete reeks hiërarchisch geordende lexicale en grammaticale morfemen.\nIn de literatuurstudie wordt dit begrippenpaar toegepast in de context van een structuralistisch geïnspireerde tekstanalyse, m.n. bij het bestuderen van de ‘onderliggende’ thematiek van een tekst.\nIn deze visie gaat men ervan uit dat de stilistische oppervlaktestructuur van een tekst het resultaat is van een aantal transformaties (tekstbewerkingen) toegepast op de dieptestructuur van die tekst. Tekstinterpretatie heet dan het reconstrueren van één of meer dieptestructuren door middel van een semantische derivatie. Op microvlak gaat het om dieptestructuren die (zoals in de chomskyaanse grammatica) ten grondslag liggen aan de formeel-syntactische zinnen van een tekst. De macrodieptestructuur (of tekstdieptestructuur) is daarop gebaseerd, maar ligt a.h.w. nog ‘dieper’, d.w.z. ze is nog abstracter en heeft betrekking op de semantische representatie van een hele tekst. Een semantische analyse van literaire teksten zou aldus lopen van de stilistische oppervlaktestructuur naar de semantische dieptestructuur van de zinnen en vandaar naar de semantische macrodieptestructuur van de globale tekst. Het ‘bestaan’ van zo’n semantische macrostructuur wordt gepostuleerd om een aantal ‘feiten’ te kunnen verklaren zoals de coherentie van een tekst en de mogelijkheid om teksten te parafraseren en te resumeren, ook al is de concrete verwoording, d.w.z. de stilistische oppervlaktestructuur, vervaagd.\nVooral onder impuls van de Franse semioticus A.J. Greimas, met zijn zgn. narratieve grammatica, wordt het begrippenpaar diepte- en oppervlaktestructuur ook in de verhaalstudie gebruikt, zij het vaak op een sterk metaforische wijze (vervaging van de analogie met de chomskyaanse grammatica). De termen dienen dan om een onderscheid te maken tussen bepaalde latente of abstracte verhaalkenmerken enerzijds en die welke zichtbaar in de tekst verschijnen anderzijds: zie fabula/suzjet. Dieptestructuur in deze zin komt overeen met de ‘fabula’ (niveau van de fictionele werkelijkheid: de verhaalmotieven in hun logisch-chronologisch verband) en de oppervlaktestructuur met ‘suzjet’ (niveau van de tekstuele presentatie: de verhaalmotieven zoals ze in een specifieke tekst geordend zijn, inclusief mogelijke flashbacks e.d.).
********Begrippenpaar uit de esthetiek, ook aangewend in de literatuurstudie. Literaire werken met een open of atektonische vorm worden gekenmerkt door een losse, vaak episodische structuur (meestal uitlopend op een open einde) en een paratactische, informele stijl (onaffe zinnen, associaties, meervoudig perspectief, e.d.). Typische ‘open genres’ in die zin zijn bijv. het elizabethaanse toneel, de picareske roman, de short story, het vrij vers, enz. De gesloten of tektonische vorm wordt gekarakteriseerd door een strenge, wetmatige, vaak symmetrische opbouw en een hypotactische, ‘verheven’ stijl (zoals ‘gesloten’ periodebouw, enkelvoudig perspectief). Het geheel domineert hier de delen. Men treft deze vorm vooral aan in zgn. ‘klassieke’ genres zoals de tragedie, de novelle, het sonnet, enz.\nIn de semiotiek worden de begrippen open/gesloten in verband gebracht met het communicatieproces en de relatie met de lezer. Volgens U. Eco nodigen bepaalde kunstwerken, vooral sinds het symbolisme, de lezer uit tot een actieve participatie om het werk te voltooien (tegenover een meer passieve contemplatie bij traditionele werken). Doorredenerend op een uitspraak van Mallarmé stelt hij het zo: \n\nIl faut éviter qu’une interprétation unique ne s’impose au lecteur: l’espace blanc, le jeu typographique, la mise en page du texte poétique contribuent à créer un halo d’indétermination autour du mot, à le charger de suggestions diverses \n(L'oeuvre ouverte,1965, p. 22) \nHet open kunstwerk is aldus een ‘chaosmos’: weliswaar structureel begrensd (het is niet louter een verzameling van woorden, kleuren, tonen e.d.), maar toch een netwerk dat toelaat oneindig veel relaties te leggen en associaties te maken. Een open kunstwerk is m.a.w. radicaal meerduidig en zet zich af tegen artistieke tradities door het gebruik van vervreemdingstechnieken. Fundamentele openheid dwingt nl. tot het opnieuw definiëren van de code en van de werkelijkheidsvisie die erin tot uitdrukking komt (bijv. atonale muziek, episch theater, avant-gardekunst, enz.). Zie ook lisible/scriptible.
********Begrippenpaar uit de narratologie geïntroduceerd door G. Müller (morfologische literatuurstudie: zie ook morfologie) om de tijdsrelatie m.b.t. het ritme of tempo van een verhaal of een gedeelte ervan aan te duiden. Het maakt deel uit van een bredere analyse van de representatie van tijd als een fundamentele menselijke ervaring in de literaire tekst.\nVerteltijd is de tijd die de lezer nodig heeft om een verhaal(fragment) te lezen (vandaar ook de termen ‘leestijd’ of ‘tijd van realisatie’). De verteltijd wordt meestal uitgedrukt in het aantal pagina’s of woorden dat een te onderzoeken verhaal of een gedeelte daarvan omvat, of men kan de tijd chronometreren die de ‘gemiddelde’ lezer nodig zou hebben voor de lectuur van de betreffende tekst of tekstpassage. \nMet vertelde tijd geeft men de tijd aan die het verhaal of een deel daarvan inhoudelijk omvat
********Behandelwijze voor psychische of psychosomatische klachten waarbij patiënten wordt geadviseerd om poëzie te gaan schrijven als onderdeel van de therapie. Dit therapeutisch schrijven kan de in behandeling zijnde patiënt bewust maken van verdrongen herinneringen, gevoelens of wensen. \nDeze specifieke therapie is vergelijkbaar en soms onderdeel van de ruimere behandeling die bibliotherapie genoemd wordt.
********Bekend motief uit de literatuur: met behulp van een technologisch hoogstandje als de tijdmachine, dan wel door een ‘magische’ ingreep, of zonder enige verklaring, kunnen personages in de roman (kortverhaal, film, enz.) vooruit en/of achteruit in de tijd reizen. Romans die dergelijke ingrepen vertonen vallen onder de brede categorie van de tijdroman. Anders evenwel dan bij veel andere toekomstliteratuur en zeker de meeste historische romans worden de personages niet ‘geboren’ in het verleden of de toekomst, maar komen ze er terecht vanuit een andere tijdslaag.\nHet idee van het tijdreizen heeft steeds een bijzondere aantrekkingskracht gehad voor wetenschappers en filosofen. Tijd en ruimte zijn de twee meest fundamentele principes die ons bestaan definiëren, waarbij ruimte de meer concrete en bevattelijke van de twee is. De tijdreis projecteert dan het idee van de verplaatsing in de ruimtelijke dimensie op de meer abstracte en mysterieuze dimensie van de tijd. \nDaarnaast heeft het idee van een tijdreis een aantal bijzondere voordelen voor de auteurs van fictie. Men kan personages uit het ‘heden’ (dus met ‘onze’ kennis, verwachtingen en waarden) naar het verleden sturen of naar de toekomst, waar hen de boeiende confrontatie wacht met een heel andere wereld. Dat opent mogelijkheden voor allerlei literaire effecten: exotisme, couleur locale, conflict, avontuur, gevaar en suspense, vervreemding, enz. Vaak blijkt het verleden of de toekomst waarnaar de personages reizen overigens een allegorie te zijn voor het heden van auteur en lezers. Als klassiek voorbeeld kan The time machine (1895) van H.G. Wells gelden
********Belangrijk genre in het traditionele Chinese theater. De Pekingopera (Chin. Jingxi) heeft een lange historische traditie, maar is nog steeds erg productief en populair. In de stukken worden de taal en de zeden van Peking verwerkt
********Benadering van de literatuur waarbij die als maatschappelijk verschijnsel wordt bestudeerd. Voor zover men bij uitstek economische factoren verantwoordelijk acht voor de wijze van productie van literatuur, spreekt men ook wel van materialistische literatuurtheorie, maar een probleem daarbij vormt de (on)scheidbaarheid van economische en historische aspecten.\nGlobaal onderscheidt men twee hoofdrichtingen in de literatuursociologie. De eerste is die van wat men wel de empirische literatuursociologie genoemd heeft, maar die men wellicht beter zou kunnen aanduiden als de interactionistische literatuursociologie. De tweede is de marxistisch georiënteerde literatuursociologie, die op haar beurt een aantal uiteenlopende richtingen omvat. De empirische of interactionistische literatuursociologie kent eveneens een aantal varianten. De voorkeur voor de term ‘interactionistische literatuursociologie’ is gebaseerd op het feit dat deze vorm van literatuursociologie tracht normen en rolpatronen in het handelen van individuen en groepen die een institutioneel karakter hebben te reconstrueren en te beschrijven. Men moet daarbij denken aan schrijversgeneraties, literaire kritiek, literatuur en school e.d. Deze vorm van literatuursociologie laat de vorm of structuur van teksten buiten beschouwing en richt zich uitdrukkelijk op de verspreiding en werking van literatuur. De nadruk komt daarmee te liggen op het tweede deel van de term, het sociologische aspect. Daarbij zijn de kanalen in het geding waarlangs literatuur als ‘koopwaar’ de ‘consument’ bereikt (Escarpit, Fügen e.a.) en de manier waarop literatuur wordt ‘geconsumeerd’ (Silbermann). Tot die kanalen behoren o.m. de uitgevers, boekhandel, bibliotheek, literaire prijzen, televisie, maar ook de literaire vorming op school en universiteit als centra waar de literaire smaak wordt ontwikkeld en waar de toekomstige consument wordt gevormd (institutie). In de praktijk blijkt deze tak van de literatuursociologie dan ook rekening te houden met esthetische oordelen, bijv. omdat de vraag naar de kwalitatieve verspreiding van teksten niet alleen beantwoord kan worden vanuit de productieverhoudingen, maar evenzeer beantwoordt moet worden met een beroep op de bij lezers kennelijk aanwezige normen. Eenvoudig gezegd gaat het hierbij niet alleen om vragen als Wie leest? Hoe komt men aan zijn teksten? Wie bepaalt wat wordt uitgegeven? e.d., maar ook om de vraag: Waarom leest men juist dat? (vgl. Pierre Bourdieu en diens veldtheorie).\nBinnen de tweede opvatting richt men zich juist wel op het esthetisch object en vooral op de structuurelementen die het kunstwerk bepalen. Volgens aanhangers van deze richting (Lukács, Goldmann, Adorno e.a.) is het in de literatuurwetenschap onmogelijk het waardeoordeel buiten de theorie te houden. Adorno bijv. staat een genuanceerd kritische literatuursociologie voor die in feite de ideologie-kritische functie van literatuur moet blootleggen. Deze tweede richting echter laat zich vervolgens weer opsplitsen in verschillende benaderingen.\nDe eerste daarvan is het best te karakteriseren aan de hand van de opvattingen van Lukács en Goldmann. Lukács gaat ervan uit dat het literaire kunstwerk in de weergave van het bijzondere (personages, handelingen, gedachten, enz.) het algemene of typische weerspiegelt. In die opvatting is literatuur ‘realistisch’ wanneer ze langs de weg van het bijzondere doordringt tot het algemene en dat uitdrukt in de vorm. De esthetiek van Lukács is prescriptief, in die zin dat hij slechts de zo gedefinieerde ´realistische´ literatuur erkent als waardevol en emancipatorisch. Ook voor Goldmann staat de tekst centraal. Hij gaat ervan uit dat in de structuur van de tekst een eenduidig te definiëren conceptueel systeem wordt uitgedrukt. Dat conceptuele systeem organiseert het kunstwerk, maar drukt tevens het sociale bewustzijn van een groep of klasse uit (wereldbeschouwing of ‘vision du monde’ genoemd). Het kunstwerk is dus zowel product van een auteur als van een collectief bewustzijn. Zowel Lukács als Goldmann gaat voorbij aan de mogelijkheid dat een auteur het hele postulaat van de conceptuele eenheid van het literaire werk kan verwerpen. Daarom verzette Adorno zich tegen deze opvatting, omdat bijv. avant-garde-literatuur niet verenigbaar is met het standpunt van literatuur als product van een collectief bewustzijn. Volgens Adorno reageert een literaire tekst ergens op: op reeds bestaande literaire teksten, maar ook (of juist daardoor) op ideeën, ideologieën (ideologie(kritiek)) enz. Bovendien zijn literaire teksten niet eenduidig, maar polyinterpretabel, waardoor ze zich aan de mogelijkheid tot gebruik in ideologische zin onttrekken en niet tot marktwaar kunnen worden. Daarom staan bij Adorno de taalkundige mogelijkheden van de tekst voorop en geeft hij de voorkeur aan open tekststructuren die zich onttrekken aan het conceptuele denken, d.w.z. aan classificatie of systematisering, waardoor ze het gevaar lopen dat ze nuttig gemaakt kunnen worden voor enig ideologisch systeem. Ook bij Adorno blijkt hier het normatieve van zijn opvattingen: teksten moeten de vervreemding (vervreemdingseffect) aan het licht brengen door zich kritisch tegenover heersende opvattingen op te stellen. Het zal duidelijk zijn waarom juist avant-gardeliteratuur bij Adorno de voorkeur verdient.\nSteeds sterker is binnen de literatuursociologie de nadruk komen te liggen op de talige aspecten van de tekst. Daarbij staat het onderzoek naar semantische en/of syntactische structuren en hun verhouding tot de werkelijkheid centraal, omdat men ervan uitgaat dat de keuze voor een semantisch of syntactisch systeem een kritische relatie van de kunstenaar met een maatschappelijk systeem kan uitdrukken. Het taalteken heeft in die visie een sociale functie en is ideologisch geladen. Het gebruik ervan is een sociale handeling. Niet alleen is er sprake van een bepaald sociolect waarbinnen lexicale en semantische eenheden een rol spelen, maar op een hoger niveau is er sprake van een structuur die groter (omvattender) is dan de zin: de transfrastische structuur of het discours social genoemd. Dat discours kan omschreven worden als de dramatisering of personifiëring (d.w.z. het specifieke gebruik) van een bepaalde (taal)code die een groep kenmerkt. Het kan worden opgevat als een reactie op andere discoursvormen (dialogisme, sociokritiek), inclusief die van andere literaire teksten, zoals in pastiche-2, groteske, citaat, parodie, allusie e.d. het geval is, maar eigenlijk – zij het minder opvallend – in vrijwel alle literaire teksten een rol speelt. Vandaar de belangstelling voor het verschijnsel van de intertekstualiteit. De analyse van dit discours is binnen die opvattingen één van de taakstellingen van de literatuursociologie. Vrijwel steeds blijken teksten te reageren op gesproken of geschreven teksten en in die reacties kunnen nieuwe sociale of ideologische posities worden ingenomen die vervolgens door de literatuursociologie kunnen worden ontrafeld (Bakhtin).
********Benaderingswijze in de literatuurstudie die ervan uitgaat dat literaire werken bepaald worden door de materiële omstandigheden waaronder ze ontstaan. Hoewel de term oorspronkelijk afkomstig is van de marxistische benaderingswijze van literatuur, verdient de term materialistische literatuurtheorie de voorkeur omdat Marx zelf nooit een samenhangende theorie over literatuur heeft uitgewerkt en men het marxistische vrijwel uitsluitend baseert op Marx’ uitspraken over de verhouding tussen ‘basis’ en ‘bovenbouw’, waarbij het primaat bij de basis (de materiële omstandigheden) gelegd wordt. Materialistisch is de theorie omdat ze voor literaire verschijnselen naar materiële oorzaken zoekt. Uitgangspunt is dat het menselijk denken te beschouwen is als een product van het economisch en maatschappelijk bepaalde individu. Het literaire werk wordt beschouwd als een product van menselijke arbeid, voortgebracht onder omstandigheden die door de productiewijzen worden bepaald. De kunstenaar zet materiaal uit de werkelijkheid om in een esthetische constructie en geeft daar een bepaalde betekenis aan. Het kunstwerk is geen directe weerspiegeling van de werkelijkheid, maar een weerspiegeling van de voorstelling die de kunstenaar van die werkelijkheid heeft. In die zin is kunst ideologisch bepaald. Bij de marxistische theoretici gaat het er in hun literatuurbeschouwing om het zgn. ‘vals bewustzijn’ in de literatuur te onderscheiden van het ‘kritisch bewustzijn’ van de auteur, d.w.z. van zijn vermogen te abstraheren van de voorwaarden waaronder hij zijn werk produceert, en om zijn kritische reactie op die voorwaarden.\nMaterialistische literatuurtheorie is niet objectief, maar bewust partijdig omdat het in het marxisme niet alleen gaat om de interpretatie van de werkelijkheid, maar vooral om de verandering van die werkelijkheid: interpretatie heeft eigenlijk alleen zin wanneer daar verandering mee wordt nagestreefd.\nHet zal duidelijk zijn dat binnen deze theorie het ideologiebegrip (ideologie(kritiek)) een centrale rol speelt, omdat het immers gaat om de dialectische verhouding tussen de productiekrachten en de ideologische voorwaarden die de literatuur blijken te beheersen. Daarbij laten zich globaal twee opvattingen onderscheiden: 1. Het literaire werk geeft de neerslag van een bepaalde ideologie die het noodzakelijk product is van een historische fase van de maatschappelijke ontwikkeling. De literatuurwetenschapper dient die ideologie aan te wijzen evenals de grondslagen waarop ze berust (Lukács, Goldmann e.a.). Sommigen spreken van het ‘ontmaskeren’ van de ideologie. 2. Daartegenover staat de opvatting dat het literaire werk de uitdrukking is van een nieuwe ideologie (Brecht e.a.) of dat het een vorm van kritiek op bestaande ideologieën behoort te zijn (Adorno e.a.). \nBeide hierboven beschreven uitgangspunten van de materialistische literatuurtheorie zijn ideologisch bepaald en hadden binnen het marxisme een sterk prescriptief karakter dat leidde tot socialistisch realisme en tot onderdrukking van modernistische alternatieven. Omdat die uitgangspunten ook wetenschappelijk nauwelijks te onderbouwen zijn, kwam in de literatuursociologie de nadruk te liggen op het onderzoek naar de rol van de literaire instituties (materiële productie, distributie, reclame, prijzen e.d.) in de verbreiding van literatuuropvattingen.\nEen goed voorbeeld van een kunst- en literatuurgeschiedschrijving waarin gepoogd is de cultuur te zien als uitdrukkingsvorm van ideeën die het noodzakelijke product zijn van historische fasen van maatschappelijke ontwikkelingen vormt A. Hausers Sozialgeschichte der Kunst und Literatur, in het Nederlands vertaald onder de titel Van grotschildering tot filmbeeld. De geschiedenis van kunst en literatuur als maatschappelijke verschijnselen (1957
********Benaming – naar het Franse synoniem dénouement (Fr. dé-nouer = ont-knopen) – voor de manier waarop, of het tekstgedeelte waarin, het handelingsverloop van een tragedie, komedie, ook roman, enz. vanaf de centrale crisis verder ont-wikkeld of af-gewikkeld wordt naar het einde toe. De verhaallijnen die worden verknoopt in de uitbouw van het conflict, wat tot een spanningspiek leidt in de crisis, worden geleidelijk weer ‘ontknoopt’. Deze neergaande beweging kent natuurlijk geen rechtlijnig verloop: nieuwe ontwikkelingen en spanningsmomenten kunnen de ontknoping van het verhaal nog sterk compliceren. Daarom gebruikt men de term soms in wat engere zin, nl. om alleen de allerlaatste fase van het verhaal aan te geven, waarin, al dan niet in overeenstemming met de verwachtingen van kijker of lezer, het ‘laatste woord’ gezegd wordt over de ware toedracht der gebeurtenissen, over de feitelijke karakters der personages, over hun uiteindelijk lot, enz. Vaak bestaat de ontknoping uit het vinden van feiten die tot dan toe aan de hoofdpersoon (en de lezer of kijker) onbekend waren. De ontknoping maakt deel uit van de plot
********Benaming (acroniem in het Russisch) voor het ‘Genootschap voor de Studie van de Poëtische Taal’, dat in 1916 werd opgericht in Sint-Petersburg, en dat een van de twee centra vormde van het Russisch formalisme (de Moskouse Linguïstische Kring was het andere). Het genootschap telde onder zijn leden onderzoekers als V. Sjklovski, B. Eichenbaum en J. Tynjanov. 
********Benaming (oorspronkelijk scheldwoord: zie ook formalisme) voor een literair-kritische school in Rusland, die mede onder invloed van het futurisme ontstond vanuit twee centra: de zgn. ‘Moskouse Linguïstische Kring’ (1915) met o.m. R. Jakobson, en het minder strikt linguïstische ‘Genootschap voor de Studie van de Poëtische Taal’ (OPOJAZ, 1916). Algemeen is men van oordeel dat met het Russisch formalisme de moderne literatuurwetenschap begonnen is. De beweging loste omstreeks 1930 op ten gevolge van politieke omstandigheden. De literatuurwetenschappelijke opvattingen van de groep kwamen in strijd met de door het socialistische partijkader vastgestelde richtlijnen. De leden ervan werd het werken onmogelijk gemaakt en onder partijpolitieke druk bekeerden enkelen zich tot het socialistisch realisme, terwijl enkele anderen, waaronder Jakobson, uitweken. Voor een deel werd hun werk aldus voortgezet in de Praagse school, opgericht in 1926, van waaruit het verder bekend werd in het westen o.m. via Jakobson, en verder via het bekende handboek Theory of literature (1949) van Wellek en Warren. Na Stalins dood werd het formalistische gedachtegoed in Rusland zelf weer opgenomen in de zgn. Sovjetsemiotiek (o.m. Lotman, Uspenskij).\nVolgens het Russische formalisme behoort de literatuurwetenschap zich bezig te houden met het specifiek-literair zijn, de zgn. literariteit (Russ. literaturnost) of de poëticiteit van teksten die als literatuur gelden. Jakobson schreef in 1921 een verhandeling waarin hij zijn uitgangspunten aldus formuleert: ‘Als beeldende kunst is het vormgeven van het autonome materiaal van visuele voorstellingen, muziek het vormgeven van autonoom geluidsmateriaal, choreografie vorm geeft aan het autonome gebaar, dan is poëzie het vormgeven van het autonome woord of wat Khlebnikov noemt “het woord dat zichzelf genoeg is”’. Deze positie was een reactie tegen de gangbare methodes die literatuur vaak reduceerden tot biografische, historische of levensbeschouwelijke inhouden en contexten (zie ook autonomiebewegingen). Maar door deze scheiding van kunst en (sociale) werkelijkheid werd het formalisme een doorn in het oog van het Sovjet regime dat een materialistische literatuurstudie als de enig denkbare en toelaatbare ging beschouwen.\nDe formalisten trachtten te achterhalen hoe literaire taal zich onderscheidt van andere vormen en functies van taalgebruik. Ze smeedden het begrip poëtische functie voor taalgebruik dat de aandacht op zichzelf vestigt (zie communicatiemodel): door een vermoeilijking van de vorm wordt het taalteken als teken, in zijn autonomie, aanschouwelijk gemaakt. Kernbegrip hierbij is het concept 'vervreemding' (Russ. ostranenie), dat staat tegenover automatisering of gewenning. Door zijn afwijkend taalgebruik kan een kunstwerk het automatische van onze waarneming doorbreken en ons de werkelijkheid op een nieuwe manier doen zien. Vandaar de nadruk die de formalisten legden op de technische procedés in proza en poëzie, de zgn. kunstgrepen (Russ. priëm of prijom), die het neutrale ‘materiaal’ omvormen tot een literair werk dat onze levende relatie met de dingen kan herstellen. In proza bestaat het materiaal uit de zgn. fabula
********Benaming uit de 19de eeuw voor de Middelnederlandse historische werken in paarsgewijs rijmende verzen, die in de 13de en 14de eeuw ontstonden. De contemporaine benaming is jeeste of, minder vaak, historie.\nHet genre is door literatuurhistorici lang beschouwd als een kwaliteitsarme variant van de ridderroman. Voor zover historici wel gebruik maakten van deze bronnen hielden zij weinig rekening met de mogelijke gevolgen van de literaire vormgeving voor de weergave van het verleden.\nVolgens middeleeuwse maatstaven is er een vergaande verwantschap tussen rijmkroniek en ridderroman
********Benaming van een naar de Griekse dichter Alcaeus (omstreeks 600 v.Ch.) genoemde, voornamelijk op dactylen (dactylus) en trocheeen gebaseerde antieke vers- en strofevorm. Synoniem: alcmanisch vers. De alcaïsche strofe wordt gebruikt in oden en bestaat uit twee elflettergrepige verzen, één negenlettergrepig en één tienlettergrepig vers. De beginlettergreep van de eerste drie alcaïsche verzen, die als het ware buiten het metrisch schema valt, noemt men een anacrusis (Gr. het aanslaan van een snaarinstrument). Het metrisch schema (zie metrum), dat heel wat variaties kent (beginlettergreep kort/lang
********Benaming van een naar de Griekse dichter Archilochus van Paros genoemde antieke vers- en strofevorm. Het archilochisch vers komt in twee varianten voor. De archilochius minor bestaat uit een hemiepes, d.w.z. een halve maar catalectische hexameter () en een jambische dimeter. Naar gelang van de volgorde van deze twee elementen spreekt men van een elegiambisch () of een jambelegisch vers () met mogelijke variaties van jambe en spondee. Bijv. elegiambisch:\nscrībĕrĕ | vērsĭcŭl|ōs || ămō|rĕ pēr|cūssūm | grăvī \n(Horatius, Epoden 11, 2)\nOf jambelegisch:\n\ntū vī|nă Tōr|quātō | mŏvē || cōnsŭlĕ | prēssă mĕ|ō.\n(Horatius, Epoden 13, 6)De archilochius maior bestaat in feite uit een dactylische tetrapodie (ook wel eens alcmanisch vers genoemd naar de Griekse dichter Alcman) en een trocheïsche tripodie (ook wel ithyphallicus genoemd, d.i. met opgerichte fallus, om zijn associatie met de eredienst van Dionysus): . Bijv.:\nSōlvĭtŭr | ācrĭs hĭ|ēms || grā|tā vĭcĕ || vērĭs | ēt Fă|vōnī.\n(Horatius, Oden I, 4, 1
********Benaming van een naar de Griekse dichter Asclepiades genoemde antieke versvorm. Bij het asclepiadeïsch vers kent men de twaalflettergrepige asclepiadeus minor () en de zestienlettergrepige asclepiadeus maior () met na de eerste helft van de versregel een inlassing van een catalectisch adonisch vers (), ook wel eens gelezen als een choriambe (). Een voorbeeld van een asclepiadeus minor is Horatius, Ode I, 1:Māecēnās ătăvīs ēdĭtĕ rēgĭbŭs,\n(Maecenas, uit een overoude sibbe geboren...)\n(Horatius, Oden, vert. Anton van Wilderode, 1995, p. 28)\nEen voorbeeld van een asclepiadeus maior vindt men in Ode I, 18:\nNῡllām,Vārĕ, săcrā vītă prĭῡs sēvĕrĭs ārbŏrễm\n(Geen andre boom, mijn Varus, moet je planten vóór de gewijde wijnstok...)\n(Horatius, Oden, vert. Anton van Wilderode, 1995, p. 52)\nEen asclepiadeïsche strofe kan in verschillende varianten voorkomen met telkens andere combinaties van asclepiadei minores en/of maiores.\nGewoonlijk onderscheidt men vier varianten, die men terugvindt in de Carmina van Horatius. De eerste asclepiadeïsche strofe bijvoorbeeld  in I, 1, de tweede in I, 24, de derde in I, 14 en de vierde in III, 9. Beluister telkens enkele versregels van deze varianten in de interpretatie van W. Stroh (Proben lateinischer Verskunst):\n\n\nMāecēnās ătăvīs ēdĭtĕ rēgĭbŭs,\nō ēt prāesĭdĭumˉet dūlcĕ dĕcūs mĕŭm:\nsunt quos curriculo pulverem Olympicum\ncollegisse iuvat metaque fervidis\nevitata rotis palmaque nobilis \nterrarum dominos evehit ad deos\n(Maecenas, uit een overoude sibbe\nvan koningen geboren, mijn beschermheer,\nmijn blijdschap en de luister van mijn leven, -\ngij weet toch dat er velen zijn die liever\nhet stof opjagen in het grote circus\nwanneer zij in hun snelle wedrenwagens\nmet gloeiend heet gedraaide raadren raaklings\nrondom een eindpaal zwenken: zij gevoelen\nzich met de kostelijke zegelauwer\nverheven tot de hoogte van de goden,\nde hemelse beheersers van de wereld)\n(Horatius, Oden, vert. Anton van Wilderode, 1995, p. 28)\n    \n\n\nQuīs dēsīdĕrĭō sīt pŭdŏr āut mŏdŭs\ntām cārī căpĭtīs? Prāecĭpĕ lūgŭbrīs\ncantus, Melpomene, cui liquidam pater\nvocem cum cithara dedit.\n(Waarom beschaamd zijn, waarom zich beheersen\nin jammerklachten bij het afscheidnemen\nvan een zo dierbaar mens? Gij, Melpomene,\nzingt gij mijn treurlied voor, vermits uw Vader\nu een kristallen stem gaf voor de lierzang.)\n(Horatius, Oden,vert. Anton van Wilderode, 1995, p. 58)\n    \n\n\nŌ nāvīs rĕfĕrēnt īn mărĕ tē nŏvī\nflūctūs? Ō quĭd ăgīs? Fōrtĭtĕr ōccŭpā \nportum! Nonne vides, ut\nnudum remigio latus\n(O schip, naar zee haalt u de trek der golven!\nO wat begint gij toch? Blijf in de haven\npal op uw ankergrond. Ziet gij dan niet\ndat reeds uw flanken zonder riemen zijn)\n(Horatius, Oden, vert. Anton van Wilderode, 1995, p. 48)\n     \n\n\nDōnēc grātŭs ĕrām tĭbĭ\nnēc quīsquām pŏtĭōr brācchĭă cāndĭdāe\ncervici iuvenis dabat,\nPersarum vigui rege beatior\n(Zolang ik van je lieve gunst mocht delen\nen er geen meer bevoorrechte zijn armen\nrondom je witte hals mocht winden, wist ik\nmij zaliger dan zelfs de vorst der Perzen!)\n(Horatius, Oden, vert. Anton van Wilderode, 1995, p. 127)
********Benaming van een naar de Griekse dichteres Sappho (7de eeuw v. Chr.) genoemde antieke vers-1- en strofevorm, vaak door Horatius gebruikt in zijn Carmina (zie sapfische ode) en met lichte variaties nagevolgd door o.m. Sidney, Tennyson, Ezra Pound, Klopstock en Hölderlin, en in de Nederlandse literatuur door Bilderdijk, Boutens, Kloos, Bloem en Nijhoff.\nBij het sapfisch vers onderscheidt men de elflettergrepige sapphicus minor en de vijftienlettergrepige sapphicus maior waarin vóór de dactylus een catalectisch, adonisch vers of choriambe is ingevoegd. Het is een vierregelige strofe die twee typen kent. Het meest voorkomende is dat van de zgn. eerste sapfische strofe. De verzen 1 tot en met 3 volgen het patroon van de elfsyllabige saficus minor (ˉ ˇ / ˉ ˉ / ˉ // ˇ ˇ / ˉ ˇ / ˉ ˇ). De vierde regel is een adonisch vers in de vorm van een dactylus plus trochee ( ˉ ˇ ˇ/ ˉ ˇ) die ook wel quinarius genoemd wordt. De tweede sapfische strofe heeft een ingewikkelder patroon, globaal gekenmerkt door een eerste en een derde regel van zeven syllaben, en een vierde regel van vijftien syllaben. Hierin wisselt een pherecrateus in de eerste en de derde regel af met een sapphicus maior in de tweede en de vierde.\nEnkele Nederlandse dichters hebben zich op de sapfische strofe geïnspireerd. Zo eindigt Kloos zijn gedicht ‘Sappho’ met een vierregelige strofe, waarvan de eerste en de derde regel een verlengde sapphicus minor te zien geven, terwijl vs. 2 en vs. 4 een variatie vormen op de korte regels uit de tweede sapfische strofe:\nMij ook is het licht in de lome ziel gevallen,\nWaar ‘k in omhelzinge zoet\nZag den eersten straal, hoe hij schuivend door de hallen\nZuilvoet bevloeide na voet.\n(W. Kloos, Verzen, 1932, p. 192)\nBoutens hield zich wat strenger aan de regels, zoals blijkt uit de eerste strofe van zijn ‘Gebed aan Afrodita’ (Oden en fragmenten van Sapfo), waarin hij nauwkeurig het schema volgt van de eerste sapfische strofe:\n\n\nFlonkertoonge onsterfelijke Afrodita,\nListenvlechtster, dochter van Zeus, u smeek ik:\nLaat mijn hart, ontzagbre, door angst en pijnen\nNiet overweldigen!\n(P.C. Boutens, VW, dl. 3, 1951, p. 323)\nOok Nijhoff doet dit in zijn ‘Morgengebed’, met de ondertitel ‘Sapphische strophen’, waarvan de eerste strofe luidt:\n\n\nZon, die met uw stralenden wagen opwaarts\nRijdt de steile daag’lijksche baan, uw rondas\nBlinkt van blindend licht, in de handen houdt ge\nPurperen teugels
********Benaming voor de taalfase van het Nederlands die rond 1500 is ontstaan vanuit het Middelnederlands en tot op heden voortduurt. De overgang van Middelnederlands naar Nieuwnederlands is niet duidelijk te markeren. Uit de Nieuwnederlandse dialecten (Brabants, Hollands, Vlaams e.d.) ontwikkelt zich als cultuurtaal het zogenaamde Algemeen Beschaafd Nederlands (ABN), hoewel de term Algemeen Aanvaard Nederlands, waarin ook ruimte is voor regionale varianten, in opkomst is.\nAan de vorming van het ABN is vanaf de 16de eeuw bewust gewerkt door grammatici en schoolmeesters (taalbouw). Belangrijk als bron zijn het Vlaams en het Brabants geweest, omdat veel Middelnederlandse literatuur in die dialecten geschreven is. Hieruit resulteerde een Zuid-Nederlandse schrijf- en spellingstraditie die veel invloed op de spreektaal had, en die na de val van Antwerpen (1585), toen veel Brabanders en Vlamingen naar het Noorden uitweken, ook in de Noordelijke Nederlanden doorgewerkt heeft. De belangrijkste bron werd het Hollands, het dialect van het economisch en politiek machtigste gewest. De patricische kringen van steden als Amsterdam, Haarlem en Leiden stelden de norm voor een zich ontwikkelend ABN. Van groot belang bij de verspreiding van het Nieuwnederlands als eenheidstaal is de Statenbijbel van 1637 geweest.
********Benaming voor de taalfase van het Nederlands zoals die rond het jaar 1000 bestaat en die in de 12de eeuw overgaat in het Middelnederlands. Het Oudnederlands bestaat uit een verzameling Oudnederfrankische dialecten, te lokaliseren in het gebied vanaf de grote rivieren tot aan de Germaans-Romaanse taalgrens in het zuiden, en het Ingweoons kustdialect, te lokaliseren langs de kust van wat tegenwoordig Vlaanderen, Zeeland en Holland heet. Binnen het Oudnederlands kunnen het Oudvlaams, het Oudbrabants en het Oudhollands worden onderscheiden.\nDe bronnen voor het Oudnederlands zijn schaars: Oudnederlandse woorden in Latijnse teksten (glos), bijv. watriscap (waterschap)
********Benaming voor een (laat)middeleeuws ridderverhaal in proza, door middel van ontrijming gecreëerd uit een oudere ridderroman (Karelepiek, Arthurepiek, oosterse roman enz.) in paarsgewijs rijmende verzen. De term wordt echter ook gebruikt voor oorspronkelijke en vertaalde gedrukte teksten uit de 15de en de 16de eeuw, bijv. De pastoor van Kalenberg (ed. Van Kampen & Pleij, 1981) en Mariken van Nieumeghen (ed. Coigneau, 1982).\nDe ridderroman die deel uitmaakte van een voorleescultuur voor een aristocratisch publiek werd ten behoeve van een stedelijk leespubliek aangepast, in hoofdstukken ingedeeld, van interpunctie voorzien en verlucht met houtsneden. Bij de transformatie van versroman naar prozaroman is er niet alleen sprake van vormverandering
********Benaming voor een dichtgenootschap van burgers (rederijkers) in de 15de en 16de eeuw. Deze rederijkerskamers zijn ontstaan uit de kamers van retorike, verenigingen die de feesten van schuttersgilden verzorgden en die de kerk bijstonden in het organiseren van kerkelijk toneel, vastenavondspelen (vastenavondspel), ommegangen etc. Deze verenigingen waren al in de 14de eeuw ontstaan, maar pas in de 15de eeuw gaat men zich erop toeleggen poëzie en toneelwerk te vervaardigen.\nMen neemt aan dat rederijkerskamers oorspronkelijk een soort kerkelijke verenigingen waren, die geestelijken assisteerden bij processies en toneelvoorstellingen. Het is echter goed mogelijk dat meer wereldlijk ingestelde verenigingen die zich met toneel of literatuur bezighielden, hiervan de harde kern hebben gevormd. Dergelijke wereldlijke genootschappen bestonden al in de 12de eeuw in Noord-Frankrijk. En daar vinden we ook de eerste ‘chambres de rhétorique’.\nDe term ‘kamer van retorike’ wordt meestal alleen gebruikt voor de voorlopers van de rederijkerskamers zoals die zich in de 15de eeuw ontwikkelden. Het onderscheid tussen deze kamers van retorike, die een nauwe band met de kerk hadden, en de rederijkerskamers, die soms nog lang een godsdienstige inslag behielden, is echter niet precies aan te geven.\nDe inrichting van de rederijkerskamers doet denken aan die van een gilde. Om die reden sprak men wel van gildekens. De leiding berustte bij dekens of overlieden. Er was ook een prins of keizer, wiens functie vergelijkbaar is met die van beschermheer tegenwoordig. De prins was het hoofd van de kamer. Hij bepaalde de stock-1 (het refrein-2) waar de refreinen over moesten gaan en hij loofde de prijzen uit. Aan hem werd vaak de laatste strofe (prince, envoi) van een refrein opgedragen. De vaandrig en de nar waren spectaculaire figuren bij de intochten van de groots opgezette rederijkersfeesten, de zogenaamde landjuwelen (landjuweel), waarop kamers uit verschillende delen van de Nederlanden met elkaar wedijverden in het leveren van de beste literaire en dramatische prestaties. De factor (= maker) was als dichter-regisseur vaak niets minder dan de geestelijk leider van de vereniging.\nAlle rederijkerskamers hebben een wapenschild (blazoen) met een zinspreuk-2, vaak godsdienstig van karakter, bijv. de Amsterdamse kamer ‘De Eglentier’: ‘In Liefde Bloeyende’ (verwijzend naar het lijden van Christus én naar de bloei van de eglantier).\nDe rederijkerskamers waren zeker tot het midden van de 16de eeuw elitaire gezelschappen waarvan handwerkslieden vrijwel uitgesloten waren. Er bestond in de regel een zware ballotage, terwijl aan het lidmaatschap hoge financiële verplichtingen van zowel periodieke alsook incidentele aard verbonden waren. De rederijkers onderhielden nauwe banden met de stedelijke, maar vaak ook met de landelijke overheid. De kamers werden voor hun activiteiten – het opluisteren van plechtigheden en feesten – rijkelijk gesubsidieerd door de overheid.\nVanaf het begin van de 15de eeuw gaan de rederijkerskamers wedstrijden in het schrijven en spelen van toneel met elkaar aan, waaraan men op uitnodiging deelnam (haagspelen, landjuweel). In 1496 organiseerde Antwerpen een rederijkersfeest, waarbij liefst 28 kamers vertegenwoordigd waren, terwijl ook het laatste, meest prachtvolle landjuweel in 1561 te Antwerpen plaatsvond.\nDe bloei van rederijkerskamers ligt in de 15de en 16de eeuw, wanneer ze nog voornamelijk in de zuidelijke Nederlanden voorkomen. In de tweede helft van de 16de eeuw raakt de vrijheid van de kamers meer beperkt als gevolg van de godsdiensttwisten en de daaruit voortvloeiende Tachtigjarige Oorlog. Uit de zuidelijke Nederlanden gevluchte dichters richtten nieuwe rederijkerskamers op in het Noorden, die hebben bestaan tot ver in de 18de, sommige tot in de 19de eeuw.\nDe bloei van de rederijkerskamers is echter voorbij, hoewel de grotere kamers zich weten te handhaven. De Amsterdamse kamer ‘De Eglentier’ beleeft pas aan het einde van de 16de en begin 17de eeuw zijn grootste bloei
********Benaming voor een Europese stroming in cultuur en wijsbegeerte in de ruime 18de eeuw (le siècle philosophe, le siècle des Lumières), die als een tweede renaissance aan het begin staat van een moderne, kritische levensvisie. Zij steunde op het in de 17de eeuw in Engeland (J. Locke, D. Hume) en Frankrijk (Descartes) opgekomen rationalisme en een vernieuwend vooruitgangsdenken: het menselijk verstand zou ‘licht’ werpen op alle tot dan duistere fenomenen. Volgens F.L. Ford (1968) zijn voor het geheel van de verlichting als stroming in Europa (en Amerika) vier elementen van belang: (1) seculair humanisme (inclusief niet-dogmatisch christelijk humanisme), (2) een vertrouwen in rationele analyse als de beste intellectuele methode, (3) visie op de mens als een niet-statische, veranderbare grootheid in zijn samenleving en (4) een gevoel dat men zich aan het bevrijden was van bijgeloof en de autoriteit van kerk en staat. Zoals Kant het in 1783 definieerde in zijn opstel Was ist Aufklärung?: ‘Verlichting is de bevrijding van de mens uit de onmondigheid waaraan hijzelf schuldig is. Onmondigheid is het onvermogen zich van zijn verstand te bedienen zonder op een ander te steunen’. Vandaar zijn oproep: ‘Aude sapere’ (Lat. durf te denken). Aan het einde van de 18de eeuw kreeg met de Franse Revolutie het optimisme van de verlichting een felle deuk, doordat zgn. verlichte ideeën op een gewelddadige manier werden doorgedrukt. Dat leidde in de eerste helft van de 19de eeuw tot een restauratie in het denken. De belangrijkste manifestatie van de verlichting is ongetwijfeld de Encyclopédie des Sciences, des Arts et des Métiers (1751-1772) waarin Diderot, d’Alembert en honderden medewerkers het weten van hun tijd met een profetische bezieling probeerden te ordenen en te vulgariseren voor een burgerpubliek: ‘le caractère que doit avoir un bon dictionnaire ... est de changer la façon commune de penser’. \nIn feite spreekt men van verlichting per land of cultuurgebied. Zo zou de Franse verlichting (Les Lumières) een stereotiepe tegenstelling kennen tussen religie en verlichting. In Engeland (enlightenment) domineert het empirisch onderzoek naar de menselijke geest. In Duitssprekende gebieden (Aufklärung) blijkt het educatief aspect overheersend
********Benaming voor een geleerdentijdschrift, het eerst gebruikt door Pieter Rabus voor zijn Boekzaal van Europe (1692-1701). In dit tijdschrift én in de Boekzaal der geleerde werelt (1705-1708) verschijnt de eerste literaire kritiek in Nederland. Af en toe duikt tot in de 20ste eeuw de titel ‘Boekzaal’ op in een tijdschrifttitel: Boekzaal der heeren en dames (1762-1765)
********Benaming voor een groep literatuuronderzoekers in de jaren 1970-1980 verbonden aan de universiteit van Yale, die in nauw contact stonden met J. Derrida en sterk onder invloed kwamen van diens ideeën i.v.m. deconstructie. De groep, ook wel Yale School genoemd, omvatte invloedrijke critici als J. Hillis Miller (de centrale figuur) en Paul de Man (zie ook Paul de Man affaire)
********Benaming voor een heterogene groep activiteiten die als hoofddoel beogen op amusante wijze de mogelijkheden van taalstructuur en taalgebruik maximaal te exploreren, als in een laboratorium voor toegepast taalonderzoek. De term is enigszins misleidend omdat de recreationele taalkunde slechts in beperkte mate aansluit op tendensen in de ‘officiële’ academische linguïstiek. Zij bevindt zich tegelijk, met grote individuele verschillen, in het grensgebied tussen taalstudie, retorica en literatuurwetenschap, en tussen vrijblijvend spel en systematische studie. Dat bemoeilijkt een precieze afbakening van het begrip. Sommige recreationele linguïsten zijn geschoolde taalspecialisten of benaderen taal vanuit mathematische modellen
********Benaming voor een neomarxistische denkrichting in de sociale theorie, filosofie en esthetica, verbonden met het ‘Institut für Sozialforschung’ dat, geaffilieerd met, maar onafhankelijk van de universiteit van Frankfurt, opgericht werd in 1923. Max Horkheimer en Theodor W. Adorno behoorden tot de meest invloedrijke leden ervan
********Benaming voor een relatief weelderige en gekunstelde vorm van retoriek die zich kenmerkt door een sterk ritmische zinsbouw, ondersteund door klankeffecten. Oorspronkelijk was Azianisme een geografisch bedoelde term met een negatieve bijklank: de retoriek zoals die in Klein Azië werd bedreven door bijv. (de steeds in verontwaardigde termen getypeerde) Hegesias (3de eeuw v.Chr.). De Romeinse redenaar Cicero (106-43 v.Chr.) werd, vanwege zijn breedsprakigheid, door tijdgenoten vaak verweten dat hij Azianist was. Een voorbeeld van Azianisme in de literatuur is Louis Couperus' roman De berg van licht (1904-1905). De meer sobere vorm van retoriek noemt men atticisme.
********Benaming voor een romanvorm waarin de geestelijke en lichamelijke groei van een personage gevolgd wordt tot diens volwassenheid of zijn of haar geestelijke rijpheid. Ligt daarbij de nadruk op de opvoeding dan spreekt men wel van Erziehungsroman, zoals bijv. bij Emile (1762) van J.J. Rousseau. Wordt de aandacht daarentegen gericht op de vorming van de hoofdfiguur door zijn omgeving (de culturele wereld waarin hij leeft, de scholing en de ervaringen met familie en vrienden e.d.) dan spreekt men van een Bildungsroman. Daarnaast wordt ook nog de benaming kunstenaarsroman of Künstlerroman gebruikt wanneer het gaat om de ontwikkeling van een artistiek personage, zoals in Der grüne Heinrich (1854) van Gottfried Keller. De grenzen tussen deze verschillende typen ontwikkelingsromans zijn echter lang niet altijd precies aan te geven.\nIn ontwikkelingsromans wordt dikwijls een idealisering gegeven van de ontwikkeling van het hoofdpersonage. Autobiografische elementen zijn daarbij niet zeldzaam. Het genre kende vooral in het Duitse taalgebied een groot succes, mede onder invloed van J.W. Goethe’s Wilhelm Meisters Lehrjahre (1796), dat veel auteurs tot in de 20ste eeuw heeft geïnspireerd, zoals bijv. H. Hesse’s Glasperlenspiel (1943). Andere bekende ontwikkelingsromans zijn o.m. Ch. Dickens’ David Copperfield (1850), R. Rollands Jean Christophe (1912), James Joyce’s A portrait of the artist as a young man (1916) en Margaret Atwoods Cat’s eye (1988). Nederlandstalige voorbeelden zijn Multatuli’s Woutertje Pieterse (1870-1875), F. van Eedens De kleine Johannes (deel 1, 1887
********Benaming voor een sprookje dat niet uit de mondelinge overlevering stamt, maar speciaal – vooral sinds de romantiek – uit bewondering voor en in navolging van het naïeve volkssprookje is geschreven. Men spreekt daarom ook wel van kunstsprookje, literair sprookje of over nieuwe sprookjes in tegenstelling tot de oorspronkelijke volkssprookjes.\nBekende auteurs van cultuursprookjes zijn o.m. Hans Chr. Andersen, Wilhelm Hauff, E.Th.A. Hoffmann, Clemens Brentano, Novalis, Ludwig Thieck, Oscar Wilde en Th. Storm. In het Nederlandse taalgebied schreven o.a. Frederik van Eeden (De kleine Johannes, 1887), Louis Couperus (Fidessa, 1899), Godfried Bomans (Sprookjes, 1946), Louis Paul Boon (Grimmige sprookjes, 1957) en Annie M.G. Schmidt (Misschien wel echt gebeurd, 1997) kunstsprookjes.\n\n\n\n\n\n\n\nIllustratie van Axel Mathiesen uit het sprookje ‘Het kleine meisje met de zwavelstokjes’ van Hans Christian Andersen. [bron: Sprookjes. Werelduitgave. Deel 1.  (1928), p. t.o. 148].\n\n\n\n\n\n W. Spanner, Das Märchen als Gattung (1939) • M. Heijlen e.a., Vlaamse sprookjesschat (1996) • N.L. Canepa (red.), Out of the woods: the origins of the literary fairy tale in Italy and France (1997) • U.C. Knoepflmacher, ‘Introduction: literary fairy tales and the value of impurity’ in Marvels & tales 17 (2003) 1, p. 15-36. 
********Benaming voor een tot de georgische poëzie behorend didactisch gedicht van topografische aard op een buitenplaats of tuin, in Nederland vooral populair in de 17de en 18de eeuw. De belangrijkste bronnen voor het hofdicht zijn Vergilius' Georgica en Horatius' Beatus ille, welke epode-1 vaak in hofdichten geïnterpoleerd wordt.\nKenmerkend voor het hofdicht is de beklemtoning van religieuze waarden (met name de religieuze, symbolische, emblematische natuurbeschouwing) die hand in hand gaan met wetenschappelijke waarden, met name op tuinbouw-economisch gebied: nut, opbrengst, smaak en gewicht van de gewassen staan centraal, evenals in de vele kruidboeken die vanaf de 16de eeuw verschenen. Bloemhof, moestuin en boomgaard worden beschreven met een opsomming van alle daar aanwezige bloemen, groenten, vruchten en dieren. Hoewel het hofdicht in veel gevallen ook een lofdicht is op de eigenaar van de desbetreffende buitenplaats, is het opmerkelijk dat het huis en de kostbare inrichting daarvan relatief zeer weinig aandacht krijgen. De autobiografische hofdichters als Huygens, Westerbaen, Cats, Vos en Antonides gaan prat op hun literaire bezigheden en ontginningsactiviteiten.\nHet hofdicht heeft met de pastorale-1 de vlucht uit de stad gemeen, maar onderscheidt zich ervan door zijn realisme: het landschap vormt geen decor, maar is juist onderwerp van de beschrijving. In de arcadia heeft vermenging plaatsgevonden van elementen uit de georgische poëzie en uit de pastorale.\nBekende hofdichten zijn Den Binckhorst (1613) van Ph. van Borsselen, Dapes inemptae, of de Moufe-schans (1621) van Petrus Hondius, Hofwyck (1653) van C. Huygens, Ockenburgh (1653) van Jacob Westerbaen, Nimmer-dor berymt (1667) en Des weerelds Dool-om-berg ont-doold op Dool-in-bergh (1669) van Everard Meyster, enkele hofdichten van J.B. Wellekens en Pieter Vlaming in hun Dichtlievende uitspanningen (1710) en De lustplaats Groot Heerema (1734) van Daniël Willink. Hilverbeek (1783) van Willem Haverkorn is een laat voorbeeld van de hofdichttraditie
********Benaming voor een vaste woord- of zinsverbinding met figuurlijke betekenis, ook wel spreuk genoemd. Zo kan bijv. in de zin ‘Als puntje bij paaltje komt, zal ik toch meedoen’, het cursieve deel worden vertaald met ‘als het op stuk van zaken aankomt, als het op de uitvoering aankomt’, of iets dergelijks.\nVergelijkbare termen zijn spreekwoordelijk gezegde, zegswijze, gebruikelijke zegswijze, spreekwijze, zeispreuk of staande uitdrukking. Sommigen maken een onderscheid tussen gezegde (die geen werkwoord zou mogen bevatten) en zegswijze (die wel een zin kan vormen), maar in de praktijk lopen de termen door elkaar. \nAls een van de gnomische vormen of einfache Formen is het gezegde verwant met het spreekwoord. Maar het is er toch ook van te onderscheiden. Ten eerste is het spreekwoord meer onveranderlijk dan een gezegde (zo kan het voorbeeld hierboven in een ander zinsverband ook verschijnen als ‘toen puntje bij paaltje kwam...’). Ten tweede bevat het gezegde op zichzelf geen wijsheid.
********Benaming voor fictie die handelt over de belangrijke rol die klimaatveranderingen spelen in onze wereld (Eng. cli-fi). Uiteraard heeft de bekommernis om de klimaatopwarming aan het begin van de eenentwintigste eeuw het genre sterk beïnvloed, maar ook tevoren werden reeds dystopieën geschreven over catastrofale klimaatontwikkelingen, zoals een aantal romans van J.G. Ballard in de jaren 60 van de twintigste eeuw. In de eerste twee decennia van de eenentwintigste eeuw zijn het vooral sciencefictionauteurs die het genre beoefenen, zoals Kim Stanley Robinson (o.m. New York 2140, 2017), maar ook literair meer bekende auteurs als Jeanette Winterson en Margaret Atwood (o.m. met haar MaddAddam trilogie (2003-2013) hebben zich op het thema toegelegd.
********Benaming voor het kopieerproces waarmee in de periode voor de uitvinding van de boekdrukkunst een boek (codex) vermenigvuldigd werd. Het afschrijven van boeken werd uitgevoerd door een kopiist of afschrijver. Vaak waren dit beroepsschrijvers die soms zelfs in groepsverband werkten (bijv. bij het afschrijven van de Lancelot-compilatie). De kopiist maakte bij het afschrijven gebruik van een voorbeeldhandschrift (legger) dat hij letterlijk overnam. Soms echter veranderde de kopiist naar eigen inzicht passages in de tekst, bijv. omdat de legger onvolledig was, hij deze niet begreep of omdat hij de tekst onjuist, onverantwoord of slecht vond. Ook was het mogelijk dat de kopiist tijdens het afschrijven fouten (continueringsfout, dicteerfout) maakte, waardoor zijn tekst ging afwijken van de legger. Als meer handschriften van een bepaalde codex overgeleverd zijn, is het mogelijk om de tekstgenese van het werk te reconstrueren in een stamboom of stemma door vergelijking van de overeenkomsten en verschillen in de teksten. Vrijwel het hele middeleeuwse boekenbestand is overgeleverd als afschrift (apograaf of allograaf-2). Boeken die door de auteur zelf geschreven zijn (autograaf), zijn uiterst zeldzaam.\nAfschrijven staat ook voor een van de voorbereidende activiteiten van de kopiist, het liniëren. 
********Benaming voor toneel dat de ideologische stellingname van schrijvers vertolkt die het theater als ‘fabriek’ van dromen en illusies afwijzen omdat het door zijn vormgeving en spel het recht op antwoord aan het publiek ontzegt. Volgens de voorstanders van het antitheater moet het theater een actieve deelname van alle betrokkenen garanderen, dus inclusief het publiek. Het mag niet langer een instelling of instituut zijn, maar moet een beweging worden en het moet de illusie vervangen door sociale praxis.\nEr is een duidelijke relatie met het anti-illusionistisch toneel. Sommige auteurs over dit onderwerp zien absurd theater (absurd toneel) en antitheater als synoniemen, terwijl anderen het onderscheid zien in het absurdisme van Albert Camus dat de schrijvers van absurd theater met elkaar gemeen hebben. Synoniem is de term antitoneel.\nEen bekend voorbeeld van antitheater is P. Handkes Publiksbeschimpfung (1966). In het Nederlandse taalgebied hebben Tone Brulin en Lodewijk de Boer met dit type toneel geëxperimenteerd.
********Benaming voor twee belangrijke werken uit de Oudnoorse of Oudijslandse letterkunde. Men maakt een onderscheid tussen de proza-Edda en de poëtische Edda. \n1. De proza-Edda (Du. jüngere Edda) wordt ook wel Snorra-Edda genoemd naar de auteur Snorri Sturluson (1178-1241), schrijver en belangrijk staatsman. De proza-Edda werd ontdekt in 1628. Het werk bestaat uit vier delen: een proloog, Gylfaginning, Skáldskaparmál en Háttatal. Het bekendst is Háttatal, een ode aan koning Hakon. De auteur vatte het op als een modelgedicht. Voor de 102 strofen werden 100 verschillende metra en/of strofevormen gebruikt, zodat het beschouwd kan worden als een ‘ars poetica’ van de Oudgermaanse vers- en stijlleer. Daarnaast bevat de proza-Edda een systematische uiteenzetting van de Noordgermaanse godenleer, oude verhalen en de verklaring van heel wat kenningen. Gylfaginning (Het bedrog van Gylfi) beschrijft het ontstaan van de wereld. De proza-Edda was belangrijk voor de opleiding van skalden en voor de heropleving van de skaldische poëzie in de 13de eeuw.\n2. De poëtische Edda of oudere Edda (Du. Lieder-Edda) krijgt ook de naam Saemundar Edda omdat bisschop Bryniolf die het handschrift ontdekte, het spontaan toeschreef aan Saemund de Wijze (1056-1133). Het handschrift werd geschonken aan de Deense koning en bevindt zich in de Koninklijke Bibliotheek van Kopenhagen (vandaar ook de naam Codex Regius, die eveneens als synoniem gebruikt wordt). De poëtische Edda bevat 29 goden- en heldenliederen, ontstaan tussen 800 en 1250. Naar de al of niet christelijke inhoud kan men vier reeksen onderscheiden:\n\n\n•Mythologische liederen over de Germaanse goden, waarvan de oudste dateren van voor 870 (de eerste nederzettingen op IJsland). Omwille van de informatie over de ‘heidense’ godenwereld hebben ze ook een didactische waarde. Bekend uit deze eerste reeks zijn bijv. Vafdrúdnismal (Het lied van de sterke Mangelaar), een gesprek tussen de god Odin en de reus Vafdrúdnir, en de spreukenverzameling Hávamál (Het lied van de Hoge).\n\n\n•Heldenliederen, ontstaan vóór het jaar 1000, die zich door hun eenvoud van vorm onderscheiden van de skaldenpoëzie. Ze werden voorgedragen op grote bijeenkomsten. Atlakvida bezingt de ondergang van de Bourgondiërs aan het hof van Attila.\n\n\n•Mythologische leerdichten met christelijke inslag. In deze teksten, ontstaan ca. 1000, vinden we een duidelijke vermenging van heidense en christelijke elementen. Een van de belangrijkste uit deze reeks is Völuspá (Visioen van de Zieneres), waarin de ondergang van het Germaanse godenrijk bezongen wordt in het licht van een christelijke eschatologie. Na de godendeemstering zal het rijk van de lichtgod komen. De beelden van Balder en Christus worden hier a.h.w. in elkaar geschoven.\n\n\n•Christelijke teksten. Na de definitieve vestiging van het christendom (11de eeuw en later) verdwijnen de heidense elementen uit de teksten. De heldenliederen krijgen ook meer psychologische diepgang. Vaak bezingt men slechts een korte belangrijke periode uit het leven van de held (vandaar ook situatieliederen). Als voorbeeld kan het Lied van Helgi gelden, waarin Sigrun haar man in zijn grafheuvel bezoekt.\n\n\n\n\n\n\n\n\n\nBladzijde uit de Edda in de Codex Regius in Kopenhagen. [bron: A.G.H. Bachrach e.a. (red.), Moderne Encyclopedie van de Wereldliteratuur, dl. 3 (1980), p. 88]
********Berg in Midden-Griekenland, toegewijd aan Apollo, Dionysus en de muze(n). In afgeleide betekenis wordt de term gebruikt voor de poëzie. Zie ook helicon.\n\n\n\n\n\n\n\nIllustratie uit Jan Baptist Houwaerts Pegasides pleyn (1583) met op de achtergrond de Parnassus en Apollo en de negen muzen. [bron: K. Porteman & Mieke B. Smits-Veldt, Een nieuw vaderland voor de muzen (2008), p. 85].
********Bergtop in Beotië (Midden-Griekenland) die bekend stond als de verblijfplaats van Apollo en de muze(n). Vandaar gebruikt als metonymie voor de kunst en, binnen de literatuur, met name voor de poëzie. De Helicon, ook wel zangberg genoemd, is niet dezelfde als de Parnassus. Die werd vooral door Romeinse dichters beschouwd als de woonplaats van Apollo en de muzen en dus als beeld voor de poëtische inspiratie. In de Nederlandse literatuur is Den Nederduytschen Helicon bekend: een bloemlezing uit 1610 van Nederlandstalig dichtwerk waarin de invloed van het nieuwe, renaissancistische Frankrijk (vooral de Pléiade) te bespeuren viel. Het woord Helicon verscheen ook vaak in titels van literaire tijdschriften.\n\n\n\n\n\n\n\n Apollo en de muzen op de berg Helikon. [bron: Internet, afbeelding schilderij Cl. Lorrain, 1680, dsJVcU].
********Beschrijving van de literatuur in haar totale historische (diachrone) ontwikkeling of van een gedeelte daarvan. Dat deel kan dan een bepaalde periode omvatten (middeleeuwen, renaissance, modernisme etc.) of de geschiedenis van een bepaald (sub)genre beschrijven (toneel, roman, kinder- en jeugdliteratuur etc.). Doorgaans beschrijven literatuurgeschiedenissen de literatuur van een bepaalde cultuurgemeenschap met een eigen taal. De literatuurgeschiedenis is één van de disciplines van de literatuurwetenschap en levert een bijdrage aan de cultuurgeschiedenis.\nDe beschrijving van de Nederlandstalige literatuur is op gang gekomen in de 19de eeuw. Een van de vroegste overzichtswerken op dit gebied is W.J.A. Jonckbloets Geschiedenis der Nederlandsche letterkunde (1868
********Beschrijving van de totale voorraad publicaties (boeken, brochures, tijdschriften, seriewerken etc.) die te eniger tijd bij een uitgever verkrijgbaar is of is geweest. Veel uitgevers vervaardigen jaarlijks een fondscatalogus of fondslijst voor de aanbieding van hun uitgaven aan de boekhandel. Een enkele keer blijken ook boekhandelaars een fondscatalogus te maken van de bij hen in voorraad zijnde uitgaven. Een fraai voorbeeld van een uitgeverscatalogus is de Fondscatalogus van Martinus Nijhoff 1853-1953 (1953). De jaarlijkse fondscatalogi van boekhandel Coebergh te Haarlem zijn voorbeelden van het tweede type.
********Beschrijving van een natuurlijke omgeving of een specifiek landschap. Natuurbeschrijvingen kunnen functioneren als topos, bijv. in het herdersdicht (arcadia). De beschrijving kan bedoeld zijn als decor voor de ontmoetingsplaats van twee geliefden, zoals in de idylle.\nOok in reisbeschrijvingen of reisgidsen kunnen natuurbeschrijvingen voorkomen. In die laatste vooral om de potentiële reiziger te verlokken een bepaald land of een bepaalde streek te bezoeken. In de middeleeuwen werd veelvuldig gebruik gemaakt van de zgn. Natureingang, vooral om de juiste sfeer op te roepen voor wat daarop volgde. 
********Beschrijving van een specifieke plek, stad of dorp waar een deel van de vertelling of het gehele verhaal zich afspeelt. De beschreven locatie kan een belangrijke rol spelen in de couleur locale en is dan ook een geliefd procédé in de streekliteratuur. Maar ook in andere genres speelt plaatsbeschrijving een rol, zoals in de Sf-literatuur of de utopie. Beets beschrijft in zijn Camera obscura (1839) bij herhaling plekken in Haarlem, bijv. de Haarlemmerhout. 
********Betrekkelijk eenvoudig toneelstuk (esbat(t)ement, klucht-1) uit de late middeleeuwen. Tijdens een blijde inkomst of een ommegang werd op wagens door de plaatselijke rederijkerskamer of een bepaald gilde een aantal scènes meegevoerd, meestal in de vorm van een tableau vivant (toog). Deze scènes werden telkens op een vast punt opgevoerd, zodat de toeschouwers op die plaats het complete stuk zagen. Van meer uitgebreide stukken werden de verschillende scènes na afloop van de processie weer tot leven gewekt in een compleet toneelstuk (processiespel), waarbij men een wagen als podium gebruikte.\nIn het mirakelspel Mariken van Nieumeghen (ed. Coigneau, 1982, hfst X, vs. 728-857) wordt het Wagenspel van Masscheroen opgevoerd, hetgeen leidt tot de bekering van Mariken. De andere twee bekende wagenspelen zijn Den berch van Thabor van het Haarlemse kleermakersgilde en Christus scrijft inder eerden, gespeeld door leerling-gezellen van het Middelburgse barbiersgilde.\nHet wagenspel vertoont veel gelijkenis met de Engelse pageant.\n\n\n\n\n\n\n\nWagen voor de Pacificatie van Gent (1878).[bron: R.L. Erenstein (red.), Een theatergeschiedenis der Nederlanden (1996), p. 471].
********Beweging in de Engelse schilderkunst, kunstkritiek en poëzie, met gaandeweg een breder uitstrekkende culturele invloed, die zijn oorsprong vond in de ‘Pre-Raphaelite Brotherhood’, opgericht in 1848 door Dante Gabriel Rossetti, John Everett Millais and William Holman Hunt. Deze jonge kunstenaars wilden de kunst vernieuwen door een terugkeer naar de zuiverheid, eenvoud en waarachtigheid van de schilderkunst van vóór Raphael (1483-1520)
********Beweging in de jaren 60 van de twintigste eeuw in de plastische kunsten en de literatuur die gelijkenissen oproept met het vroegere dadaïsme, vooral in haar poging om de kloof tussen kunst en werkelijkheid te overbruggen/te niet te doen. In de Nederlandse literatuur zijn hier een aantal stromingen uit de naoorlogse avant-garde en het neorealisme te vermelden, met name rond de tijdschriften Barbarber (1958-1971), met auteurs als J. Bernlef en K. Schippers (zie ook readymade) en Gard Sivik (1955-1965) met o.m. Armando. Zij probeerden in hun 'teksten' bepaalde stukken uit de werkelijkheid die tevoren niet voor poëzie vatbaar leken, op te lichten.
********Beweging in de kunst die na 1923 voortkwam uit het dadaïsme dat door Tristan Tzara in dat jaar dood werd verklaard. Evenals het dadaïsme heeft het surrealisme sterk antiburgerlijke trekken en hetzelfde revolutionaire elan. Het streefde naar een mentaliteitsverandering waarin ruimte zou zijn voor de irrationele kanten van de mens, het on- of onderbewuste, de intuïtie, de droom. Een centrale figuur in de beweging was André Breton, die een wisselende groep kunstenaars om zich heen verzamelde in Parijs. Breton was betrokken bij de surrealistische tijdschriften La Révolution Surréaliste (1924-1929), Le Surréalisme au Service de la Révolution (1929-1933) en Minotaure (1933-1939). Belangrijke leden van deze groep waren o.m. Aragon, Artaud, Eluard, Mirò, Dali, Soupault en Vitrac.\nEen belangrijk facet van het revolutionaire denken van de surrealisten was de esthetiek van het menselijk handelen. Tegenover de als burgerlijk beschouwde trits ‘kerk, gezin en vaderland’ werd ‘liefde, poëzie en vrijheid’ geplaatst. In het surrealistisch manifest van Breton (1924) worden o.m. de volgende punten aan de orde gesteld:\n-  Terugkeer naar de jeugd als periode waarin de mens nog niet door nut, rede en conventie is bedorven
********Beweging in de taal-, literatuur- en cultuurwetenschap die ook bekend staat onder de namen Praags structuralisme, Tsjechisch structuralisme of Praagse Linguïstische Kring. Men situeert haar in de periode tussen 1926 (oprichting) en 1948 (communistische staatsgreep). De beweging zette o.m. via een aantal geëmigeerde Russische onderzoekers een aantal ideeën van het Russisch formalisme voort en ze werd verder geïnspireerd door het werk van Husserl en Bühler, en door het structuralisme van De Saussure. Dit bleek een krachtige combinatie van invloeden te zijn.\nDe belangrijkste vertegenwoordigers van deze school zijn R. Jakobson (linguïstiek en stilistiek), J. Mukařovský (esthetica), N. Trubetzkoy (fonologie) en F. Vodická (literaire evolutie). Tot de bredere kring van het Tsjechische structuralisme behoorde ook R. Wellek, die naar de VS emigreerde, waar hij met A. Warren het befaamde Theory of literature (1949) schreef. De Tsjechisch-structuralistische ideeën drongen pas enkele decennia na de Tweede Wereldoorlog definitief door in West-Europa. Met name het werk van Wellek heeft voor de theorievorming en literatuurgeschiedschrijving in het westen een grote rol gespeeld.\nMukařovský introduceerde het belangrijke begrippenpaar artefact (het kunstwerk als materieel object) tegenover esthetisch object (het kunstwerk als mentaal gerealiseerde voorwerp van receptie). Hiermee introduceerden de Praagse structuralisten een van de basisprincipes van de receptie-esthetica en de semiotiek door aan de lezer en het receptieve proces een belangrijke rol toe te kennen. Kunst wordt bestudeerd als een semiotisch feit, waarbij de tekst functioneert als een complex teken in de bredere context van literaire en sociale systemen. Daarom kan men dan ook een kritische kanttekening plaatsen bij de gebruikelijke opvatting dat het Praags structuralisme bij de autonomiebewegingen behoort.\nDe individuele tekst wordt gezien als een dynamisch gegeven, voortdurend in beweging en gebaseerd op het principe van de dialectische tegenstelling tussen een voorgrond van opposities en een achtergrond van identiteit. Deze idee van foregrounding, het systematisch op de voorgrond schuiven van de uitdrukking, sluit nauw aan bij de dialectiek van gewenning en vervreemding (vervreemdingseffect), eerder uitgewerkt door de Russische formalist Sjklovski. Deze ‘aandachtopeisende deviaties’ kunnen slechts structureel waargenomen worden, d.w.z. in een netwerk van relaties en opposities. De invloed van het structuralisme is hier duidelijk aanwezig. Anderzijds vormt de aandacht voor de mentale processen in de tekstreceptie een aanknopingspunt met de latere cognitieve literatuurwetenschap.\nEen gelijkaardige denkwijze wordt ook toegepast op het mechanisme van de literaire evolutie: elk werk wordt gelezen tegen de achtergrond van een bepaalde traditie, een geautomatiseerde canon-1, waar het al dan niet mee breekt. De esthetische waarde van een werk ligt dan in de spanning die ontstaat doordat het zich al dan niet conformeert aan de esthetische norm.\nDe Praage School was m.a.w. niet op zoek naar absolute wezenskenmerken van literaire kunst: haar benadering was gericht op veranderlijke functies eerder dan op essenties. Die functionele benadering blijkt ook uit het bekende communicatiemodel van R. Jakobson. De esthetische functie bijv. kan in principe aan ieder object toegekend worden, waarbij de andere functies (bijv. utilitaire) van dat object afgezwakt worden, zoals bij de readymade (zie ook poëtische functie). \nZoals gezegd hebben deze ideeën inspirerend gewerkt op de semiotiek, o.m. de Sovjetsemiotiek van J. Lotman en verder ook in semiotische studies op gebied van drama, film, enz. Zie ook receptieonderzoek en polysysteem(theorie). Vergeten we ook niet de belangrijke bijdrage van de Praagse structuralisten aan de taalkunde als zodanig (bijv. fonologische theorie).
********Beweging van jonge Nederlandse schrijvers die rond 1880 voor het eerst in de openbaarheid traden met poëzie, proza en kritisch proza, en die zich afzetten tegen de literatuuropvattingen van hun voorgangers, met name die van de 19de-eeuwse realisten (realisme-1). In een tweetal publicaties werd met die voorgangers afgerekend. Cornelis Paradijs (= Frederik van Eeden) schreef een parodie op de ‘domineespoëzie’ die de roem van Ten Kate, Beets, Ter Haar, Schaepman e.a. deed verkeren in beruchtheid. En vervolgens toonden Kloos en Verwey De onbevoegdheid der Hollandsche literaire kritiek (1886) aan naar aanleiding van de recensies van hun mystificatie Julia, een verhaal van Sicilië (1885), zogenaamd geschreven door Guido.\nIn het werk van de Tachtigers worden de consequenties van het individualisme van de internationale romantiek ten volle serieus genomen. Jacques Perk (1859-1881) werd door de Tachtigers als voorloper gezien. Zijn sonnettenkrans Mathilde (1882) werd uitgegeven door Carel Vosmaer en Willem Kloos, van wie de laatste er een inleiding bij schreef die door de Tachtigers als een poëtisch manifest werd beschouwd.\nDe belangrijkste vertegenwoordigers van de beweging waren Willem Kloos, Albert Verwey, Frederik van Eeden, W.A. Paap, F. van der Goes, Lodewijk van Deyssel, Herman Gorter en Hélène Swarth. Een aantal van hen ontmoette elkaar in een traditioneel genootschap, de Amsterdamse letterkundige sociëteit Flanor. De activiteiten van de Tachtigers concentreerden zich aanvankelijk in Amsterdam, waar onder de herleefde economische bloei een progressieve culturele sfeer bestond waarin ook de impressionistische schilderkunst (impressionisme) opbloeide. Vóór 1885 vonden de Tachtigers publicatiemogelijkheden in De Nederlandsche Spectator en De Amsterdammer, maar in 1885 richtten ze hun eigen tijdschrift op: De Nieuwe Gids. Dit blad kan tot 1894 en in feite alleen voor het literaire deel erin aanspraak maken op het predikaat Tachtiger-tijdschrift.\nHet poëtisch programma van Tachtig moet gereconstrueerd worden uit een aantal van hun geschriften. De belangrijkste punten ervan zijn:\n\n\n•Kunst is passie. In de inleiding op   Perks Gedichten (1882) verwijst   Kloos naar Leigh Hunts definitie van poëzie: ‘Poetry is imaginative   passion’.\n\n\n•De Tachtigers richtten zich vooral op   schoonheid. Het is een esthetische beweging, waarin het moraliserende of   nuttige in de kunst werd afgewezen. Dit is het zgn. l'art pour l'art-principe.\n\n\n•Het is een individualistische beweging:   de kunst moet ‘de allerindividueelste expressie van de allerindividueelste   emotie’ zijn schreef Kloos in zijn inleiding op Perk en naar aanleiding   van Gorters sensitieve verzen.\n\n\n•Vorm en inhoud dient één te zijn, d.w.z.   de vorm dient de betekenis en stemming van het gedicht uit te drukken.   Kloos formuleert dat in zijn inleiding op Perks sonnetten als volgt: \n\n\nVorm en inhoud bij poëzie zijn één, in zooverre iedere verandering in de woorden een gelijkloopende wijziging in het beeld of de gedachte, en iedere wijziging in deze eene overeenkomstige nuanceering van de stemming aanduidt.\n(Jacques Perk, Gedichten, ed. Stuiveling, 1958, p. 56).\nZintuigelijke waarneming staat – in   navolging van het impressionisme in de schilderkunst – voorop. Vandaar dan   ook dat kleuren, geuren, geluid en beweging of vermenging van die   elementen tot synesthesie bij de Tachtigers een grote rol spelen.\nDe belangrijkste buitenlandse voorbeelden voor de Tachtigers waren Shelley, Keats, Wordsworth, Hunt, Swinburne, Rossetti en Von Platen voor de poëzie. Voor het proza waren dat vooral de Franse naturalisten: Zola en de gebroeders De Goncourt. De invloed van de Tachtigers op de Van Nu en Straksers in de Zuid-Nederlandse letteren is evident.\nDe Beweging van Tachtig functioneerde slechts kort als een eenheid. Toen de nieuwe poëzie eenmaal geaccepteerd werd, konden veel Tachtigers al geen vrede meer hebben met het puur esthetische van de beweging en door de opkomst van het socialisme en in de kunst van het symbolisme begonnen de paden uiteen te lopen.
********Bewerking van een bestaande dramatekst voor een ander publiek dan waarvoor deze oorspronkelijk werd geschreven. Meestal betreft het de modernisering van het oorspronkelijke drama door het taalgebruik en soms ook de stof te actualiseren. Een dergelijke bewerking onderging bijv. Sophocles' Oedipus Rex herhaaldelijk. In het Nederlandse taalgebied werden moderne versies van het Oedipusthema geschreven door Hugo Claus en door Harry Mulisch. Van Bredero’s Spaanschen Brabander bestaat een moderne toneelbewerking van Erik Vos en Guus Rekers (1969).\nIn sommige gevallen kan men ook bij vertalingen van een toneelbewerking spreken. Dat kan afhankelijk zijn van de mate waarin de vertalende auteur heeft ingegrepen in de oorspronkelijke tekst, bijv. om die aan het eigen publiek aan te passen. Voorbeelden zijn P.C. Hoofts Warenar (1617), die ‘nae ’s landts gheleghentheyt verduytschet’ is naar het voorbeeld van Aulularia van Plautus, en Hugo Claus' vrije vertaling van Fernando Rojas' leesdrama La Celestina (1499) tot De Spaanse hoer (1970), waarvan Albert Helman al in 1942 een echte vertaling had gemaakt.
********Bewerking van een prozatekst tot een vorm van een tekst in verzen (vers-1). Wanneer daarbij gestreefd is naar een tekst op rijm, kan men spreken van een berijming. In 1270 maakte Willem van Affligem van het tweede en derde deel van het Leven van Lutgart een versbewerking.
********Bibliografie die tot doel heeft om per land of taalgebied een compleet overzicht te geven van de drukwerkproductie. In landen waar een wettelijk depot is ingesteld, kan de nationale bibliografie vrij gemakkelijk bijgehouden worden op de depotbibliotheek (D-nummer). In Nederland vindt vanaf 1974 de samenstelling plaats op basis van vrijwillig depot door de afdeling Depot van Nederlandse Publicaties van de Koninklijke Bibliotheek in Den Haag en is online beschikbaar. Nieuwe aanwinsten worden wekelijks digitaal gepubliceerd in NetUit. \nDe nationale bibliografie wordt nog steeds aangeduid als de ‘Brinkman’ naar de vervaardiger – C.L. Brinkman – van Brinkman's catalogus van boeken en tijdschriften, verschenen in Nederland en Vlaanderen en in de Nederlandse taal elders (1846-1872). Zijn werk is voortgezet door R. van der Meulen (1873-1924), D. Smit (1925-1928), G.J. van der Lek (1929-1945) en D. de Jong (1946-1973).\nMinder complete voorlopers van de ‘Brinkman’ zijn de Naamregisters van Van Abkoude en Arrenberg over de periode 1600-1787, de Alphabetische naamlijst van J. de Jong over de jaren 1790-1832 (aangevuld door Brinkman voor de periode 1833-1875) en de Naamlijst van Nederduitsche boeken van uitgever Saakes over 1790-1848. De periode 1801-1832 is ingevuld met de Nederlandse bibliografie van L.G. Saalmink (1993).\nAls grondslag voor de nationale retrospectieve bibliografie is in 1982 het STCN-project begonnen, dat in de vorm van een short-title catalogue alle publicaties vanaf de uitvinding van de boekdrukkunst tot 1800 beschrijft. De periode vóór 1540 wordt al bestreken door de bibliografie van incunabelen van Campbell en die van postincunabelen van Nijhoff & Kronenberg.\nDe Noord-Nederlandse bibliografie 1541-1600 is bewerkt door B. & M.E. de Graaf en P. Valkema Blouw
********Bibliografie die zich tot doel stelt publicaties die vanuit een bepaalde optiek bijeen horen systematisch op te sporen, volgens vastgestelde regels te beschrijven (titelbeschrijving) en in een bepaalde orde te rangschikken, hetzij alfabetisch, chronologisch of systematisch. Het resultaat wordt meestal kortweg bibliografie genoemd.\nDe systematische of enumeratieve bibliografie houdt zich dus in principe niet bezig met onderzoek op het terrein van de analytische bibliografie, hoewel bepaalde vragen van de systematisch-bibliograaf alleen na analytisch-bibliografisch onderzoek beantwoord kunnen worden.
********Bibliografie waarin de resultaten neergelegd worden van het onderzoek van de analytische bibliografie-1: na de analyse van het boek als materieel object volgt de descriptie van de bevindingen. In een descriptieve bibliografie wordt op basis van de beschrijvingen van afzonderlijke exemplaren (exemplaar-1) per druk een ideal copy beschreven.\nDe beschrijvingen van de ideal copies in een descriptieve bibliografie omvatten, enigszins afhankelijk van de aard van het materiaal, een transcriptie en/of facsimile van de titelpagina's (titelpagina), een opgave van het bibliografisch formaat, de collatieformule en paginering, een overzicht van prenten, een inhoudsopgave, een lijst van gecollationeerde exemplaren, een variantenoverzicht en commentaar in verband met de drukgeschiedenis. Voorbeelden zijn de descriptieve bibliografieën van Mattheus Smallegange door P.J. Verkruijsse (1983), van Johan de Brune de Oude door P.J. Verkruijsse e.a. (20012) en het Journael van Bontekoe door G. Verhoeven & P. Verkruijsse (1996).
********Bibliografische term voor alle exemplaren (exemplaar-1) van een boek die direct of indirect (via stereotypie, foto-offset e.d.) afstammen van hetzelfde zetsel of – bij moderne zetmethoden – van dezelfde film of tape. Men spreekt pas van een nieuwe druk wanneer meer dan de helft van het zetsel opnieuw gezet is
********Bibliografische term voor de presentatievorm van een aantal exemplaren binnen een druk of oplage. Het betreft hier exemplaren op luxe papier of met luxe band die naast exemplaren op gewoon papier en met gewone band verschijnen, of exemplaren op groot, respectievelijk op klein papier. Een bijzondere vorm is de titeluitgave, waarbij hetzelfde werk voorzien wordt van een nieuwe titelpagina.\nHet bestaan van meer uitgaven van een druk of oplage wordt gewoonlijk in het colofon vermeld, bijv. in het eerste deel van de jongste Bredero-editie, Rodd'rick ende Alphonsus (1968): \nDe oplaag bedraagt 565 exemplaren, waarvan 65 gedrukt werden op Oudhollands papier en genummerd 1-65.\nHet gebruik van de term ‘uitgave’ voor een teksteditie is niet aan te bevelen: een uitgave is het resultaat van de activiteiten van een (commercieel) uitgever
********Bibliografische term voor de varianten die kunnen ontstaan tussen exemplaren van een druk, oplage of uitgave tijdens het drukproces, met name in de periode van de handpers. Het corrigeren in een drukvorm werd ook tijdens het drukken voortgezet, zodat exemplaren kunnen voorkomen, bestaande uit katernen met meer of minder gecorrigeerde drukvormen. Drukvormen met de correctie op de pers vertegenwoordigen een andere, latere staat dan exemplaren daarvan zonder de correctie. De variant hoeft niet altijd de correctie van een zetfout te betreffen
********Bibliografische term voor een nieuwe druk van een tekst. Er wordt pas van een herdruk gesproken als meer dan 50% van het zetsel gewijzigd is
********Bibliografische term voor een uitgave die alleen van de rest van de druk of oplage afwijkt doordat zij voorzien is van een andere titelpagina, die in de vorm van een cancel is ingeplakt of die samen met de rest van het eerste katern opnieuw gezet is. Titeluitgaven worden meestal op de markt gebracht in geval van boeken die slecht verkocht worden. Als een uitgever met een restant van een oplaag blijft zitten, kan hij in een later stadium proberen het boek weer als nieuw te slijten, voorzien van een recent jaar van uitgave en vaak van een nieuwe drukaanduiding. Ook bij overname van uitgeversrestanten besluit de nieuwe uitgever vaak tot het aanbrengen van gewijzigde titelpagina's, soms slechts tot het overplakken van het impressum. \nEen voorbeeld van een titeluitgave met op het gecancelde titelblad de uitermate misleidende vermelding ‘Sijnde desen Nieuwen Druk met meer dan 100 Plaaten vermeerdert, en doorgaans verbetert’ is De Werken van Mars van A.M. Mallet, die in 3 dln. in 1686 bij J. en G.J. van Waasberge in Amsterdam was verschenen en vervolgens door de Leidse boekverkoper Pieter vander Aa op de markt werd gebracht in 1695.\nEen recenter voorbeeld waar met een plakstrookje gewerkt wordt, vormen de delen 1-3 van de serie Literaire Tijdschriften in Nederland (LTN), verschenen in 1975 bij uitgeverij Thespa te Amsterdam en in 1981 overgenomen door uitgeverij De Graaf in Nieuwkoop.
********Bibliografische term voor een werk met een afgerond aantal delen, waarvan de delen, veelal onder redactiebegeleiding, door verschillende auteurs zijn geschreven. Een vervolgwerk waarvan de verschillende delen door dezelfde auteur of auteurs zijn geschreven, wordt een deelwerk genoemd. \nEen voorbeeld van een kaderwerk is het literaire handboek Geschiedenis van de letterkunde der Nederlanden (GLN), begonnen in 1939 onder hoofdredactie van F. Baur (‘Handboek Baur’), vooralsnog onvoltooid (verschenen dl. 1-7, 9) en geschreven door verschillende medewerkers. Ook de meest recente Geschiedenis van de Nederlandse literatuur, waarvan de delen aan het verschijnen zijn (2006-….), is een kaderwerk.
********Bibliotheekcatalogus (catalogus-1) in de vorm van oblong-boekjes waarin de fiches gebonden zijn. De band kan worden losgemaakt om nieuwe fiches tussen te voegen. Dit systeem is voor het eerst toegepast in de Universiteitsbibliotheek Leiden. Ook de Koninklijke Bibliotheek in Den Haag had een dergelijke catalogus.
********Bibliotheektechnische term voor een werk met een afgerond aantal delen, waarvan alle delen door dezelfde auteur of auteurs zijn geschreven. Vervolgwerken van verschillende auteurs onder redactiebegeleiding worden kaderwerk genoemd. Voorbeelden van neerlandistische deelwerken zijn de literaire handboeken van G. Kalff, Geschiedenis der Nederlandsche letterkunde (7 dln., 1906-1912), J. te Winkel, De ontwikkelingsgang der Nederlandsche letterkunde (2de dr., 7 dln., 1922-1927) en G.P.M. Knuvelder, Handboek tot de geschiedenis der Nederlandse letterkunde (4 dln., 1948-1953). 
********Bibliotheekterm voor een registratievorm van het bezit van een bibliotheek waarbij de catalogus de volgorde aanhoudt van de plaats die de verschillende publicaties in de bibliotheek innemen. De standcatalogus bestaat gewoonlijk uit een eenvoudig kaartsysteem, een systeem van microfiches of een computerbestand met titelbeschrijvingen waarbij de bibliotheeksignatuur uit een cijfer en/of lettercombinatie bestaat. De ordening van de catalogus volgt deze bibliotheeksignaturen die naar een plaats (‘stand’) op een plank van een kast in de bibliotheek verwijzen.\nDe standcatalogus heeft tot doel om een snelle controle op het aanwezige bezit mogelijk te maken. Een nevenfunctie van dit type catalogus kan zijn dat bij een onderwerpsgewijze rangschikking in een bibliotheek de standcatalogus voor de gebruiker functioneert als onderwerpscatalogus.
********Bij dit verschijnsel uit de prosodie, ook wel genoemd acconsonerend rijm, acconsonantie, consonantie-2 of contre assonance, beperkt het rijm zich tot de medeklinkers van woorden, bijv. (cursivering van ons):\nHet houdt zijn adem in. Het witte zand\n\nStuift over mijn verdwenen stap. De wind\n\nZucht [...]\n(M. Nijhoff, VG, 19744, p. 428).\nSommigen hanteren deze term als synoniem van alliteratie. Een speciale vorm ervan is het beginrijm. 
********Bij het figuurlijk gebruik van een mytheem van het type 'achilleshiel' of 'sisyfusarbeid', waarin een duidelijke verwijzing bestaat naar mythologische figuren uit de Oudheid, spreekt men van 'mythologismen'. 
********Bijzondere dichtvorm, ook retrograde genoemd, waarvan de versregels ook van achter naar voor kunnen worden gelezen, zonder dat de betekenis ervan verandert. Vele rederijkers hebben dit genre beoefend. Zo begint de ‘Retrograde ten loue van Maria’ van Anthonis de Roovere aldus:\nMarie weerde Moedere ghenaden\nVrije Coninghinne wilt my beraden\nReyne Maghet gracieuse soete\nFonteyne suyvere, tscommers boete\n(Gedichten, ed. Mak, 1953, p. 206).\nEen verder doorgedreven vorm is het letterkreeft(ge)dicht, waarin niet de woorden, maar wel de letters van elk vers, in omgekeerde volgorde gelezen, een (of hetzelfde) zinvol geheel vormen. Een voorbeeld vindt men in Battus' Opperlans!, p. re: 'De regent en de neger'. Wegens zijn retrograde karakter zou men het kreeft(ge)dicht ook een uitgebreide vorm van palindroom kunnen noemen.\nVaak schuilt er in een kreeftdicht een element van sarcasme: het lezen van achter naar voor biedt dan het tegendeel van de normale lezing. Zo bv. in de volgende Latijnse wensspreuk:\nSis felix nec cito dispereas/\nDispereas cito nec felix sis.\n(Wees gelukkig en ga niet spoedig dood/\nGa spoedig dood en wees niet gelukkig.)\nH.L. Spieghel stuurde volgende retrograde aan zijn vriend Roemer Visscher:\nOntwaeckt nu Gheesten oorboort deucht,\nMaeckt ghedichten, en constich u verheucht,\nGhepresen wort ghy, wilt pracktiseren,\nVeroorsaerckt tijtcortingh, blyschap en gheneucht,\nStaeckt fantasyen, en bedrijft nu vreucht,\nVerresen is sy, const sal floreren.\nVisscher apprecieerde zulke gekunsteldheid minder en antwoordde zijn vriend met de volgende retrograde:\nSteur, Bocken, Wyting, en sulcke Vis,\nComen altemet wel op onse Dis:\nDan met u present sal ick my niet beslabben,\nRecht uytghecalt, ick en mach gheen Crabben.\n(Beide gedichten in: N. van der Laan (ed.), Uit Roemer Visscher’s Brabbeling, deel 1 (1918), p. 49-50). 
********Bijzondere vorm van censuur, waarbij een auteur of een redactie in eigen werk wijzigt of schrapt. Meestal gebeurt dit onder druk van de publieke opinie, de overheid of door gewijzigde inzichten van de auteur zelf. Een voorbeeld van zelfcensuur is de 2de herziene druk van de roman Een liefde van L. van Deyssel, die hijzelf volledig herzag in 1899 en waaruit hij de in de 1ste druk omstreden passages van uitgesproken sensuele inhoud schrapte.\n\n\n\n\n\n\n\nLodewijk van Deyssel schrapt een naar eigen aanvoelen te erotische passage...\n\n\n\n\n\n\n\n\n\n\n\n\n...en past die eigenhandig aan (1899). [bron: M. Mathijsen, Naar de letter (1995), p. 158-159]
********Bijzondere vorm van de fantastische literatuur en speciaal van de griezelliteratuur waarin bovennatuurlijke verschijningen, meestal de geesten van overledenen, een hoofdrol spelen. Soms worden dergelijke verschijningen uiteindelijk binnen de tekst rationeel verklaard, maar meestal gebeurt dat niet. Het genre werd al door de klassieke auteurs van de Griekse en Latijnse literatuur beoefend.\nEr zijn twee typen spookverhalen: de (mondeling) overgeleverde of folkloristische verhalen en de creatieve spookverhalen (vgl. in dit verband de tegenstelling tussen volkssprookje en cultuursprookje). Het folkloristische spookverhaal kent een lange traditie die veelal berust op het geloof aan bovennatuurlijke verschijningsvormen, zoals monsters, duivels, heksen, spookdieren (vampiers, weerwolven e.d.), vuurmannen etc. Deze verhalen zijn doorgaans anoniem en berusten op onverklaarbare of onverklaarde historische gebeurtenissen. Een beroemd en veel bewerkt folkloristisch spookverhaal is dat van de Vliegende Hollander, door talloze kunstenaars bewerkt of verwerkt tot creatief spookverhaal (Coleridge, Captain Frederick Marryat, Longfellow, Hauff, Heine, Wagner e.a.). In Nederland maakten o.m. Marsman, Vestdijk, Last en Biesheuvel gebruik van het gegeven.\nCultuur- of creatieve spookverhalen spelen een rol in het werk van Shakespeare (Hamlet, MacBeth, Richard III) en Hooft (Geeraerdt van Velsen,1613). Met de opkomst van de romantiek ontstond het literaire klimaat waarin het spookverhaal een nieuwe impuls kreeg. Niet alleen werden tal van folkloritische spookverhalen opgetekend en verzameld, maar bovendien legden veel auteurs zich op het genre toe: Hoffmann, Hauff, Dickens e.v.a. Er is bovendien een duidelijke relatie met de opkomst van de gothic novel. Het decor voor deze verhalen wordt gevormd door de oorspronkelijke verblijfplaats van een vermoorde, een galgenveld, een begraafplaats of andere angst of huiver oproepende omgevingen. Bovendien is het middernachtelijk uur dikwijls het geijkte moment voor de verschijning van geesten en de opkomst van de zon voor de verdwijning ervan (vgl. K.H. Spiesz, Het spook, of de klok om middernacht, 1819). In het begin van de 19de eeuw werden veel oorspronkelijke of vertaalde spookverhalen uitgegeven. Van S.C. Wagener verscheen Spookerijen. Korte vertellingen uit het rijk der waarheid (vertaald uit het Duits, 6 dln, 1798-1803, herdrukt in 1810). Van Alexander Dumas verscheen in 1849 Les mille et un fantômes in 6 delen, dat nog in datzelfde jaar in het Nederlands werd vertaald en uitgegeven. Oorspronkelijk Nederlands is A. Cramers Het Rijnspook (1832). Een zekere populariteit kregen de latere bloemlezingen van B. Jessurun Lobo: Voor en na middernacht (1949) en Nacht en ontij (1956). \nBij uitstek in de kinderliteratuur en jeugdliteratuur is het genre buitengewoon populair en er verschijnen dan ook talloze spookverhalen van auteurs als Henk van Kerkwijk, Sjoerd Kuyper, Maarten Kroon, Paul van Loon en de spokenjagersreeks van de Duitse auteur Cornelia Funke.
********Bijzondere vorm van het beeldgedicht-2, vooral beoefend van de 16de tot en met de 18de eeuw . Het portretgedicht vergezelt gewoonlijk een tekening, schilderij of gravure en behandelt, meestal in de vorm van een epigram, de voorgestelde persoon als voorwerp van lofprijzing (laudatio). Vaak komen ook de volgende motieven aan de orde: de meer- of minwaarde van het beeld tegenover het woord (het schilderij zwijgt, het vers spreekt
********Bijzondere vorm van het figuurgedicht of carmen figuratum. Het altaargedicht heeft versregels van een zodanige lengte en rangschikking op de pagina dat er een afbeelding van een altaar uit ontstaat. Dergelijke figuurgedichten, en dus ook het altaargedicht, vormen de  voorlopers van wat later bekend is geworden als concrete poëzie.\nHet bekendste voorbeeld is afkomstig van George Herberts ‘The altar’ (1633):\n                        A  broken  ALTAR,  Lord,  thy  servant  reares,\n                        Made  of  a  heart,  and  cemented  with  teares.\n                            Whose parts are as they  hand  did  frame
********Bijzondere vorm van het rondeel. De technische eisen die aan een verdubbeld rondeel worden gesteld, zijn de volgende: het moet zes kwatrijnen bevatten, waarbij de versregels van het eerste kwatrijn successievelijk als laatste regel van de vier volgende kwatrijnen worden herhaald. Het zesde kwatrijn moet vervolgens worden afgesloten met een zogenaamd rentrement, dat bestaat uit de beginwoorden (beperkt tot een halve versregel
********Binnen het expressionisme is een tweetal richtingen aan te wijzen: een collectief gerichte groep schrijvers met humanitaire idealen en een veel individualistischer opererende groep dichters. Tussen 1910 en 1920 brak bij veel kunstenaars en intellectuelen het besef door dat de mens zich actief diende in te zetten voor veranderingen in de samenleving. Vooral in landen die betrokken waren in de Eerste Wereldoorlog ontstonden groepen jonge kunstenaars die zich verzetten tegen de geldende moraal en de afzijdigheid van de kunstenaar in een elitair individualisme. Daaruit ontstond een nieuw activisme met belangstelling voor de verhouding tussen individu en gemeenschap. De humanitair expressionisten zagen het individu opgenomen in een kosmische verbondenheid met die gemeenschap. Het humanitair expressionisme is dan ook internationaal gericht (‘volkerengemeenschap’) en pacifistisch.\nDie maatschappelijke en ethische gerichtheid komt het duidelijkst tot uiting in Duitsland en daar met name in tijdschriften als Der Sturm (1910-1932) geredigeerd door Herwarth Walden en Die Aktion (1911-1932) van Franz Pfemfert. Belangrijke vertegenwoordigers waren Kurt Hiller, August Stramm, Franz Werfel en Georg Trakl. In 1919 stelde Kurt Pinthus de invloedrijke bloemlezing Menschheitsdämmerung samen, waaruit het streven naar een totale verbroedering van de gehele mensheid spreekt. Terugkijkend op het verschijnen van deze bundel zal Marsman het humanitair expressionisme in 1929 karakteriseren als links-revolutionair, activistisch en humanistisch. De beweging voerde een verbeten strijd voor de redding der mensheid, tegen het kapitalisme, dat ze verantwoordelijk achtten voor de oorlog, en tegen het romantisch individualisme.\nIn het Nederlandse taalgebied onderging Marsman enige invloed van het Duitse romantisch expressionisme, maar al vrij snel ontwikkelde hij een eigen vitalisme. Vertegenwoordigers van het humanitair expressionisme zijn eerder te vinden in België: Paul van Ostaijen (alleen in het begin van zijn dichterschap), Wies Moens, Gaston Burssens, Victor J. Brunclair, de vroege Marnix Gijsen, Karel van den Oever, Eug. de Bock e.a. Zij verenigden zich in het tijdschrift Ruimte (1920-1921) dat in tal van bijdragen verbondenheid met het Duitse expressionisme toonde en met het Vlaamse activisme.
********Binnen het expressionisme maakt men gewoonlijk onderscheid tussen humanitair expressionisme en het individueel of kosmisch expressionisme. Dat onderscheid is echter niet goed vol te houden, omdat ook het humanitair expressionisme kosmische trekken heeft: de kosmische verbondenheid van individu en gemeenschap (maatschappij). Meestal bedoelt men dat het kosmisch expressionisme sterker op het individu en zijn verbondenheid met de kosmos gericht is, terwijl het uitgesproken ethische van het humanitair expressionisme daaraan ontbreekt of ondergeschikt gemaakt is. Het kosmisch expressionisme zou autonomer zijn dan het humanitair expressionisme, waarin steeds ook een buiten de literatuur liggend doel een rol speelt.\nBij het kosmisch expressionisme gaat het vooral om de wederzijdse doordringing van individu en kosmos (heelal), zoals dat bijv. goed tot uiting komt in een schilderij als De schreeuw van Edvard Munch. In de literatuur vinden we duidelijke voorbeelden bij Herman van den Bergh en H. Marsman:\nDe maan, die toornig uwe flanken teistert\n(H. v.d. Bergh, VG, 1979, p. 18).\n-\nDe maan verft een gevaar over de gracht,\nik schuifel elken nacht na middernacht,\nin een verloren echolozen stap,\nruggelings schuivend langs de hemelschuinte,\nde treden der verlaten wenteltrap\nvan de ontstelde ruimte.\n(H. Marsman, VW, 1960, p. 24).\nOm de wederkerige kosmische betrokkenheid uit te drukken, maakt men graag gebruik van synesthesie (‘violette geur’) en verschuivingen in de reële verhoudingen.
********Boek dat bestemd is voor jongens in de leeftijdscategorie tussen de zes en zestien jaar en dat daarmee behoort tot zowel de kinderliteratuur als de jeugdliteratuur. Bekende schrijvers van jongensboeken zijn C. Joh. Kievit, A.C.C. de Vletter, Chr. van Abkoude, Albe (= R.A. Joostens) en P. Nowee met zijn bekende Arendsoog-boeken. Uitgeverij Leopold gaf in de eerste helft van de 20ste eeuw een reeks Jongens-jaarboeken (1924-1931) uit. Geleidelijk is in de 20ste eeuw het onderscheid tussen jongensboek en meisjesboek vrijwel verdwenen en is men meer en meer voor beide groepen jonge lezers gaan schrijven.
********Boek dat bestemd is voor meisjes van de leeftijdscategorie tussen 6 en 16 jaar en daarom behoort tot de kinderliteratuur en jeugdliteratuur. Bekende schrijfsters van meisjesboeken zijn: Nienke van Hichtum, Top Naeff, Leni Saris, Cissy van Marxveldt met haar bekende Joop ter Heul-reeks en Carry Slee.
********Boek dat zodanig gebonden is, dat het zowel aan de voor- als achterzijde met een titelpagina begint en van twee kanten naar het midden toe gelezen kan worden door het om zijn breedte-as te laten tuimelen. Bij een bibliografische beschrijving kan een dergelijke contradorsaal gebonden tuimeldruk beschouwd worden als 2 delen in 1 band. Voorbeelden van tuimeldrukken zijn: Adriaan en Olivier en Olivier en Adriaan (z.j., 2 dln. in 1 bd.) van Leonhard Huizinga en het Auteursnamen/Pseudoniemen-boek van Wim Hazeu ([1976]), dat aan de ene zijde een alfabetische lijst van pseudoniemen geeft met de auteursnamen en aan de andere zijde auteursnamen met de pseudoniemen.
********Boek waarvan de bladen uit één lange, in harmonicavorm gevouwen strook papier bestaan. De naam is afgeleid van Leporello, de bediende van Don Juan in Mozarts Don Giovanni (1787), die de namen van de geliefden van zijn heer in een dergelijk boek had opgeschreven. Tegenwoordig komt het leporelloboek nog wel voor als bibliofiel drukwerk (bibliofilie) of als souvenir: een serie foto's van een toeristische attractie of van de bezienswaardigheden van een stad.
********Boekbindersterm voor stempelversiering in een leren boekband zonder gebruik te maken van goud of kleur. In plaats van blindstempeling wordt ook wel de term blinddruk gebruikt, maar deze kan beter gereserveerd worden voor de afdruk van niet geïnkt zetsel.\n\n\n\n\n\n\n\nBlindgestempelde bloemen naast goudgestempelde lijnen en letters op een bundel van Willem Kloos (1909). [bron: Bibliopolis]
********Boekje (verg. ook libretto) dat de gesproken of gezongen tekst van een toneelstuk, opera of oratorium bevat. Dergelijke uitgaven komen tot stand n.a.v. een welbepaalde theaterproductie en bevatten de tekst zoals hij werkelijk op de planken wordt gebracht. Ter wille van de volledigheid kunnen de in de voorstelling gecoupeerde passages toegevoegd worden, al dan niet voorzien van doorhalingen of andere speciale markeringen. Vaak wordt verder een fiche toegevoegd met technische gegevens over de productie en het gezelschap, of ontwerpen en foto’s, teksten die een interpretatiekader schetsen, enz. Deze boekjes vermengen aldus verschillende momenten van het complexe productieproces, met de dubbele bedoeling de vluchtige voorstelling enigszins te bestendigen en betaalbare actuele toneelteksten ter beschikking te stellen (verg. draaiboek). 
********Botsing van opvattingen tussen twee of meer personages, of die van één personage met de omstandigheden of de ‘hogere machten’ (God, noodlot, natuurwetten). De botsing van opvattingen in het personage zelf, die tot innerlijke tweestrijd leidt, noemt men het innerlijk conflict. Het conflict of dramatisch conflict is een van de belangrijkste structuurelementen van verhalend proza of drama dat bijdraagt tot de plot en zo de spannende werking mede veroorzaakt. Een goed voorbeeld van een innerlijk conflict vinden we in Shakespeare's Hamlet. In Vondels Jeptha of Offerbelofte (1659) is het conflict zowel innerlijk als uiterlijk: Jeptha in conflict met zichzelf en met God over het offer van zijn dochter.
********Breed uitgesponnen vergelijking (vergelijking-met-als), gewoonlijk uit de sfeer van de natuur. Bepaalde elementen ervan illustreren de beschreven toestand of gebeurtenis, andere dienen echter louter als versierende aanvulling van het beeld, zodat de vergelijking dikwijls een tafereel op zichzelf vormt. \nDit type van vergelijking wordt naar Homerus genoemd, omdat hij het veelvuldig gebruikte in de Ilias en de Odyssee. In de Nederlandse literatuur treffen we homerische vergelijkingen aan o.m. in Gorters Mei (1889), als in dit voorbeeld: \nToen werd de zee wel als een groot zwaar man\nVan vroeger eeuw en kleeding, rijker dan\nNu in dit land zijn: bruin fluweel en zij\nAls zilver en zwart vilt en pelterij\nVèr uit Siberisch Rusland
********Briefwisseling tussen twee of meer personen. Betreft het een briefwisseling tussen fictieve personages en is deze gepubliceerd als verhaal in brieven dan spreekt men van briefroman, briefwisselingsroman, epistolaire roman of roman in brieven. \nEen correspondentie van werkelijk bestaande personen kan een bijzonder belangrijke bron zijn voor de biografie van een auteur, de reconstructie van tekstelementen van diens werk of van de bedoelingen van de auteur met zijn werk (auteursintentie). Vergelijk bijv. de uitgave van J.C. Bloems Brieven aan P.N. van Eyck (ed. Dorleijn e.a., 1980). Een briefwisseling die tegelijkertijd een tijdsbeeld geeft van de literaire wereld van 1930-1940 is die tussen E. du Perron en M. ter Braak (ed. Stichting Menno ter Braak, 2011).\nIn de renaissance was de brief een belangrijke kunstvorm. In Nederland zijn de brieven van P.C. Hooft, in het bijzonder die aan Maria Tesselschade, een specimen van hoogontwikkelde briefkunst (ed. Van Tricht, 3 dln., 1976-1979). Maar ook nu nog wordt de brief als kunstvorm geschreven. In Op weg naar het einde (1963) en Nader tot U (1966) maakte G.K. van het Reve opnieuw gebruik van deze literaire vorm. \nSamen met het dagboek, de autobiografie en andere persoonsgebonden geschriften behoort de brief tot het egodocument.
********C. Reeks zelfstandig te lezen romans van één auteur die duidelijk een inhoudelijke samenhang vertonen en die door de auteur dan ook als samenhangend worden gepresenteerd, bijv. door er een speciale cyclustitel aan te geven. Meestal wordt die inhoudelijke samenhang bewerkstelligd doordat dezelfde personages, of de belangrijkste daarvan, in alle afzonderlijke delen optreden. Dat is bijvoorbeeld het geval in de middeleeuwse romancyclus over koning Arthur of in de Lancelot-cyclus.\nOverigens werden de eerste delen van zulke romancycli niet zelden als op zichzelf staande romans geconcipieerd en pas later in een omvattend raam geplaatst, zoals bijv. het geval is met H. de Balzacs La comédie humaine (1829-1854), die ook wel een roman fleuve genoemd wordt. De roman fleuve vertoont echter doorgaans een hechtere eenheid dan de romancyclus, die eerder een bundeling is van afzonderlijke, maar samenhang vertonende romans. Maar de grenzen tussen de romancyclus en de roman fleuve zijn niet altijd precies aan te geven omdat in beide typen dezelfde personages een rol kunnen spelen, er een vrij lange tijdsspanne in wordt beschreven en er een breed beeld van de historisch-maatschappelijke situatie in kan worden geschetst.\nBeroemd werd de romancyclus van Emile Zola: Les Rougons-Macquart (20 dln, 1871-1893). Nederlandse voorbeelden zijn Louis Couperus’ Boeken der kleine zielen (4 dln, 1901-1903), S. Vestdijks Anton Wachterromans (8 dln, 1934-1960), A.F.Th. van der Heijdens De tandeloze tijd (7 dln, 1983-2016) en J.J.Voskuils Het bureau (7 dln, 1996-2000).\nBij drie- of vierdelige cycli spreekt men respectievelijk van een trilogie of tetralogie.
********Cadel of kadel is de aanduiding die rubricatoren en miniaturisten in de 15de en de eerste helft van de 16de eeuw gebruikten voor versierde en gekleurde kapitalen (kapitaal) die als initiaal konden figureren, maar ook benut werden als beginletters van verzen (de zgn. vers-kadellen). Soms gaat zo'n kadel vooraf aan de miniatuur , soms ook komt hij voor in de marge van het manuscript. De vers-kadellen staan verspreid over de pagina aan het begin van de verzen.\n\n\n\n\n\n\n\nInitiaal-kadel met gezichtje van Cicero en enkele verskadellen in een antifonium. [bron: M. Hogenbirk &  L. Kuitert (red.), Schriftgeheimen (2017), p. 86, 89].
********Centraal begrippenpaar uit de praktijk en de theorie van de literatuur uit de romantiek, als zodanig overgenomen door latere literatuurbeschouwers en literatuurhistorici. De verstrengeling van beide begrippen vindt deels zijn oorzaak in het sinds het laatste kwart van de 18de eeuw in filosofie en literatuurtheorie opkomende begrip genie. Hierin neemt de individuele schepping op grond van aangeboren talent van de individuele kunstenaar (originaliteit) een belangrijke plaats in. De in de kunstenaarsziel ontwikkelde esthetische idee - aldus deze romantische kunstpsychologie betreffende de ontstaanspoëtica - kende elkaar beïnvloedende emotionele en fictionele elementen. Deze staan borg voor de authenticiteit en originaliteit (J. Kinker) van het kunstwerk, waarin de stemmingen van de kunstenaar (W. Kloos) tot uiting komen. \nDe individuele expressie van eigen gevoel en verbeelding wordt in de romantiek geponeerd als alternatief voor wat gangbaar was in het classicisme met zijn - op het individualisme haaks staande - van boven opgelegde wet. \nNiet alle romantische kunstenaars zien beide componenten van het begrippenpaar als even belangrijk. Zo zegt W. Bilderdijk in zijn versinterne en versexterne uitspraken dat voor hem het gevoel het belangrijkste is
********Chronologische optekening van dagelijkse voorvallen in de ik-vorm, al dan niet vergezeld van commentaar, overdenkingen, beschouwingen e.d. Inhoudelijk en formeel is het dagboek verwant aan genres als de autobiografie , het ik-verhaal (ik-verteller) en de memoires of gedenkschriften. Het dagboek behoort tot de categorie van het egodocument en de bekentenisliteratuur. Hoewel er geen feitelijk onderscheid is met het journaal, gebruikt men die laatste term doorgaans voor het dagelijks bijgehouden reisverslag van een (scheeps)reis, in die zin vergelijkbaar met het logboek. Kenmerken van het dagboek zijn de chronologische opbouw, het vaak fragmentarisch karakter en de persoonlijke, intieme toon. Deze elementen zijn ook kenmerkend voor de fictieve- of  pseudodagboeken (dagboekroman) die vanaf de 18de eeuw als genre populair worden.\nAanwijzingen voor dagboekliteratuur zijn reeds terug te vinden in de oudheid. Tijdens de middeleeuwen vertoont het dagboek verwantschap met de kroniek. De Utrechtse advocaat Buchelius (1565-1641) maakte in zijn diarium (Lat. dagboek < dagelijks, dagelijks rantsoen
********Commerciële organisatie met als doel boeken en later ook grammofoonplaten en CD’s te verkopen aan de erbij aangesloten leden. Door lid te worden van een boekenclub kan men korting krijgen op boeken die door middel van een catalogus van de club worden aangeboden en waarin een steeds wisselend bestand aan boeken is opgenomen. Recent gebeurt dat ook door middel van het internet.\nLeden worden verplicht om periodiek (meestal per kwartaal) een boek te bestellen en wanneer men dat nalaat, krijgt men automatisch het door de club bepaalde keuzeboek toegezonden. Doorgaans zijn er contractuele verbindingen tussen uitgevers en boekenclubs die ze in staat stellen om boeken tegen een gereduceerde prijs aan te bieden.\nAl voor WOII bestond de Nederlandse Boekenclub (NBC). Na de oorlog was vooral de Europaclub Internationaal (ECI) in de Benelux actief, een organisatie die van 1985 tot 2008 eigendom was van het West-Duitse concern Bertelsmann Verlag.
********Complex van oorspronkelijk zelfstandige epische verhalen (epiek) die op grond van hun overeenkomstige inhoud bij elkaar gebracht zijn. Een epische cyclus kan als volgt zijn ontstaan: ofwel bestaande teksten werden geleidelijk uitgebreid met voorgeschiedenissen en vervolgen, ofwel bestaande teksten werden gegroepeerd tot min of meer samenhangende complexen, waarin de afzonderlijke delen (de branches) nog herkenbaar zijn. Vervolgens was een combinatie van beide processen ook mogelijk.\nDe belangrijkste epische cyclus uit de Arthurepiek is de Lancelot en prose, die op zijn beurt weer deel uitmaakt van een veel uitgebreidere romancyclus, waarvan de kern naast de Lancelot en prose bestaat uit La Queste del Saint Graal en La Mort le roi Artu. In zijn meest uitgebreide vorm wordt deze cyclus de Vulgaatcyclus genoemd
********Concept dat ontstaan is in de bredere context van het structuralisme. Een teksteem is een element dat in het geheel van de tekst een belangrijke functie vervult, d.w.z. een element dat in het geheel van de relaties die de tekst uitmaken, een vrij centrale positie inneemt. De tekst wordt daarbij gezien als een specifiek structurerend systeem dat de betekenissen die tekstelementen hebben op grond van hun plaats in de bestaande conventionele linguïstische en literaire codes kan integreren, maar ook kan wijzigen en er nieuwe betekenissen aan toevoegen. Zowat op alle niveaus kunnen elementen aldus tekstemische waarde (m.a.w. functionele relevantie) krijgen: fonische, lexicale, syntactische patronen, taalvariëteiten als idiolect en sociolect, retorische figuren, beeldspraak, narratieve structuren, enz., zelfs de grafische weergave. Een ‘tekstemische’ analyse stelt zich dus op tegenover het soort analyses dat individuele tekstelementen en literaire procedés alleen maar wil benoemen, classificeren of inventariseren. Ze wil vanuit het gezichtspunt van de integrale tekst de functies-in-het-geheel van individuele elementen onderzoeken, hun positie en relatief belang in de totale betekenisstructuur.
********Concept dat stamt uit het Russisch formalisme en de Praagse school, die op zoek gingen naar datgene wat een artistieke tekst tot een artistieke tekst maakt (literariteit, foregrounding): de poëtische functie bestaat er in dat de tekst door zijn bijzondere structuur de aandacht op zichzelf trekt (zie ook autoreferentieel).\nR. Jakobson herformuleerde het concept op invloedrijke wijze in zijn artikel ‘Linguistics and poetics’ (1960), waar hij het een relatieve invulling geeft door te stellen dat de poëtische functie één van de zes functies is (communicatiemodel) die een taaluiting kunnen kenmerken. Deze zijn doorgaans aanwezig in bepaalde combinaties, waarbij men verschillende graden van prominentie zal onderscheiden. In een literaire tekst bijv. zal de poëtische functie dominant zijn naast een aantal andere aanwezige functies (bijv. de expressieve functie in een lyrisch gedicht, de referentiële functie in een realistische roman, de appellatieve functie in didactische vormen van literatuur, enz.). Maar daarnaast zal de poëtische functie dus ook een rol kunnen spelen in bepaalde ‘niet-literaire’ uitingen. Dit is typisch het geval in publicitaire teksten en slogans, die door toepassing van artistieke procedés (= poëtische functie) vooral de aandacht en goodwill van lezers pogen te krijgen (= appellatieve functie). Denk aan slogans als ‘I like Ike’ (een door Jakobson besproken voorbeeld), ‘Today, tomorrow, Toyota’, ‘Du pain, du vin, du Boursin’, enz.\nJakobson bepleit hiermee een geïntegreerd model voor de studie van allerlei literaire en niet-literaire taaluitingen (zie ook stilistiek). Hij presenteert ook een empirisch linguïstisch criterium voor de werking van de poëtische functie: deze ‘projecteert het principe van equivalentie van de selectie-as op de combinatie-as’. Daarmee wordt bedoeld dat het complexe spel van gelijkenissen en verschillen (zowel vormelijke als semantische: today/tomorrow, pain/vin, e.d., zie ook equivalentie-1) tussen taalelementen dat normaal een rol speelt bij de selectie van taalelementen, nu ook een bepalend kenmerk wordt in de combinatie van deze taalelementen in de uiting. Dit effect wordt bij uitstek geïllustreerd door de woordspeling (zie ook paronomasia).\nJakobsons definitie toont duidelijk zijn schatplichtigheid aan het structuralisme en met name aan het saussuriaanse onderscheid tussen paradigmatische en syntagmatische relaties in de taal (paradigma-2). Hij geeft aldus aan de poëtische functie een ‘objectieve’ kwaliteit die intrinsiek in bepaalde taaluitingen aanwezig zou zijn. Jakobson lijkt daarbij echter het belang van de individuele lezer en van diens historische context te onderschatten (bijv. genre, norm, verwachtingshorizon). Toch genieten Jakobsons basisintuïties opnieuw aandacht in recente cognitieve benaderingen (cognitieve literatuurwetenschap).
********Contemporaine benaming voor de Middelnederlandse historische werken in paarsgewijs rijmende verzen die in de 13de en 14de eeuw ontstonden (jeeste, rijmkroniek), zoals de Rijmkroniek van Holland van Melis Stoke (ed. Brill, 1885, ongew. herdr. 1983).\nOok de drukkers van incunabelen en postincunabelen gebruikten deze benamingen regelmatig op de titelpagina's van hun boeken. De bedoeling hiervan was hun cliënten ervan te overtuigen dat deze boeken geen nutteloze verzinsels (favele), maar ware gebeurtenissen bevatten.
********Contract waarin de rechten en verplichtingen van een auteur (daarom ook wel auteurscontract genoemd) en diens uitgever over een uit te geven boek worden vastgelegd en dat door beide partijen bezegeld wordt door ondertekening. Die rechten en plichten betreffen de levering van kopij en de correctie door de auteur en de vorm en oplage van de uitgave, alsmede de door de uitgever jaarlijks te betalen royalty voor verkochte exemplaren en andere bepalingen met betrekking tot het auteursrecht.
********Controverse rond de figuur van de Belgisch-Amerikaanse criticus Paul de Man (1919-1983) die uitbrak enkele jaren na zijn dood en die betrekking had op het journalistieke werk dat de jonge De Man schreef voor Le Soir in 1941-1942. Deze krant collaboreerde toen met de Duitse bezetter
********Conventioneel teken dat in alfabetisch schrift (alfabet) gebruikt wordt om een taalklank aan te duiden. Zowel in handschrift als in druk worden tal van lettertypen gebezigd. Letters kunnen onderscheiden worden in majuskels (majuskelschrift) of hoofdletters en minuskels (minuskelschrift) of kleine letters
********Conventionele formule waarmee een verhaal wordt aangevat, m.n. in de orale literatuur. Denk aan een formule als 'Er was eens...', dat als genresignaal voor het sprookje dient
********Cultivering van opzettelijke goddeloosheid (in het Engels ‘diabolism’ genaamd). Als motief of thema manifesteert het zich sinds de romantiek als het vaak met bewondering of verering presenteren van het moreel en/of fysiek slechte, het kwaad (sadisme, gothic novel). Soms treedt dat op in de gedaante van de duivel, zoals Mephistopheles uit Goethes Faust. In sommige werken van Poe en bij Baudelaire (Les fleurs du mal) ziet men de accentuering van het kwade als algemeen verschijnsel, vooral in zijn contrast met de burgerlijke moraal: ‘de haat tegen het middelmatige’ (J.K. Huysmans). Het satanische als onderdeel van het (vrouwelijk) schone vindt men bij de beeldend kunstenaar G. Moreau, die veel invloed had op letterkundigen. Het diabolische is een geliefd thema bij menig vertegenwoordiger van symbolisme en decadentie.\nIn de Nederlandse letterkunde kan men wijzen op Slauerhoff als iemand in wiens werk het kwaad (in de vorm van vergankelijkheid, zinloosheid van het bestaan en vernietiging) een belangrijke rol speelt. Voor naoorlogse literatuur kan men G. Reve noemen
********Cultuurtypologie die opgesteld werd door de Russische semioticus J. Lotman. In de oudheid, middeleeuwen en renaissance domineerde de esthetiek van de identiteit, waarbij de kunstproductie (en de waardering ervan) op de herhaling van dezelfde patronen gericht is (zie ook imitatio). Het artistieke inzicht van de onderscheiden periodes is daardoor vrij homogeen (canon-1). Met de romantiek begint de esthetiek van de oppositie. De emancipatie van het individu brengt de eis van originaliteit en onvoorspelbaarheid mee. Wegens dit oorspronkelijkheidsdictaat gaan artistieke stromingen en bewegingen elkaar veel sneller opvolgen en binnen één periode zullen bewegingen zich vaak tegelijk manifesteren en elkaar beconcurreren (pluralisme).
********Cursief (littera cursiva) boekschrift, karakteristiek voor de boeken die gedurende de 15de eeuw in het Bourgondische rijk geschreven werden. Omdat de Zuidelijke Nederlanden deel uitmaakten van het Bourgondische rijk werd deze letter ook gebruikt in een aantal boeken met Middelnederlandse teksten, bijv. de Brugse vertaling van Christine de Pisans Le livre de la Cité des Dames (1404-1407): De stede der vrauwen (1475).\n\n\n\n\n\n\n\nFrans-Bourgondische cursiva in het Getijdenboek van Philips van Bourgondië (1454). [bron: B. Engelhart & J.W. Klein, 50 eeuwen schrift (19883), p. 174].
********Cyclus van Spaanse 16de-eeuwse ridderromans rondom de figuur van Palmerin, geschreven naar het voorbeeld van de Amadis-roman. De eerste Palmerijn-roman, Palmerin de Oliva, verscheen in 1511. Via de Franse navolging Amadis de Gaule is de Palmerijn-stof waarschijnlijk in de Nederlanden doorgedrongen: de oudst bekende druk verscheen in 1613 te Arnhem bij Ian Ianszen: Een seer schoone ende ghenoechelicke historie vanden alder-vroomsten ende vermaertsten ridder Palmerijn van Olijve. Bredero ontleende er zijn stof aan voor Rodd'rick ende Alphonsus (nl. caput 105), Griane (caput 1-11, 89-91, 94-96 en 98) en Stommen Ridder (caput 68-79).
********Dat deel van de geschiedenis van een verhaal dat aan de eigenlijke gebeurtenissen van het verhaal vooraf gaat, maar dat als informatie voor de lezer of toeschouwer onontbeerlijk is voor het begrip van wat gaat volgen en dat dan ook doorgaans vooraf gegeven wordt. Bij het drama wordt de voorgeschiedenis vaak in de expositie gegeven. Bij sommige verhaalvormen die niet chronologisch verteld worden, maar bijv. in medias res, kan de voorgeschiedenis ook later worden ingevoegd. 
********De ‘Neuf Preux’ zijn volgens middeleeuwse maatstaven de grootste helden die de geschiedenis ooit heeft voortgebracht. Zij belichamen van de 14de tot in de 16de eeuw het aristocratische ridderideaal en vertegenwoordigen rechtvaardigheid en ridderschap (provesse). Verder verbeelden ze de vanitas, de vergankelijkheid van al het aardse. De Negen Besten zijn onder te verdelen in drie groepen: 1) de drie antieke helden Hector, Alexander de Grote en Julius Caesar
********De algehele vormgeving van het drama op het toneel met aanwijzingen voor decors, kostumering, rekwisieten, belichting, muziek enz. De enscenering is in die zin vergelijkbaar met het scenario. Bij uitbreiding gebruikt men de term ook voor de gehele realisatie van de toneeltekst (inclusief de toneelaanwijzingen daarin) in de opvoering, dus voor de voorstelling ervan in de zgn. ‘gespeelde ruimte’. Een synonieme aanduiding voor enscenering is mise-en-scène. Zie ook regie.
********De bedoeling van de auteur, zoals die in het literaire werk tot uitdrukking zou zijn gebracht. Het dubieuze van de auteursintentie is onder de term intentional fallacy een belangrijk discussiepunt geweest in de internationale literatuurwetenschap, met name sinds het optreden van de New Critics (speciaal in de jaren 1940-1950) die een objectieve interpretatie van het literaire werk voorstonden. De bedoeling of betekenis van een literair werk zou uitsluitend uit dat literaire werk zelf af te leiden zijn door nauwgezette interpretatie ervan. De auteursintentie is daarbij niet meer dan een rationalisatie achteraf van één interpretatie en wel die van de auteur zelf, zoals hij die weergegeven heeft in essay, voorwoord of interview. In die zin moet er dan ook rekening mee gehouden worden, was de stellingname. \nSinds er discussie is ontstaan over de interpretatie van het literaire werk als eenheid, is ook de auteursintentie opnieuw onder de aandacht gekomen, niet meer als interpretatief argument, maar nu veeleer als mogelijke theoretische of poëticale beginselverklaring (poëtica).\nU. Eco gebruikt de (synonieme) Latijnse term intentio auctoris, ter onderscheid van de intentio lectoris (de lezersintentie) en de intentio operis (de 'intentie' van het werk [zelf]).
********De bedrieglijk eenvoudige term ‘culturele studies’ omvat in feite een hele waaier van onderzoeksvelden, disciplines en invalshoeken die zeer moeilijk onder één noemer te vatten zijn en waarvan de invulling in tijd en ruimte aan zeer sterke schommelingen heeft blootgestaan. In de jaren 60 van vorige eeuw, onder impuls van Engelse onderzoekers als Hoggarth en Williams, stond vooral de kritiek centraal op het traditionele cultuurbegrip en op de maatschappij die zich via dit cultuurbegrip legitimeerde. De discussie rond de canon-1, de verruiming van het cultuurbegrip, de verdediging van de subculturen en de sterke ideologische inslag van de omgang met cultuur, zijn elementen die tot vandaag blijven doorwerken in de diverse varianten van het cultural-studies-veld. De invloed van Europese auteurs als Gramsci, Althusser, Bourdieu en Foucault zal naderhand deze tendensen nog versterken en culturele studies laten aanleunen bij een theoretisch sterk onderbouwde discours- en ideologiekritiek. De gecombineerde aandacht voor minderheden en voor de politieke relevantie van de studie van cultuur, heeft de laatste jaren de aandacht verlegd van de bijna abstract-speculatieve studie van cultuur en maatschappij naar de studie van allerlei vormen van populaire (beeld)cultuur en naar een vereenzelviging met de politieke agenda van minderheden die niet langer alleen sociaal, maar ook etnisch en seksueel worden benaderd (bijv. queer theory). De centrale plaats die de culturele studies in de menswetenschappen bekleden, heeft veel te maken met de fundamentele wijziging die de literatuurstudie de laatste jaren heeft ondergaan: de vraag naar een meer contextgerichte benadering heeft de literatuurwetenschap immers in meerdere opzichten dicht bij de culturele studies gebracht en deze laatste uit hun ideologisch isolement gehaald.
********De benaming kunstenaarsroman (Du. Künstlerroman) wordt gebruikt voor die bepaalde soort ontwikkelingsromans waarin de groei van een artistiek personage wordt beschreven. Bijv. Der grüne Heinrich (1854) van G. Keller, of A portrait of the artist as a young man (1916) van J. Joyce. Zie ook Bildungsroman en self-begetting novel.
********De benaming vignet, afkomstig uit de boekdrukkunst (zie vignet-1), wordt in de literatuurstudie ook gebruikt voor een kort tafereel of sketch waarin een personage of bepaalde locatie op treffende wijze getypeerd wordt. Het kan gaan om een korte onafhankelijke tekst (bijv. een kortverhaal) of om een semi-autonoom onderdeel van een langere tekst, maar in beide gevallen is bijdrage tot de plot ondergeschikt aan sfeerschepping en beschrijving-1. 
********De binnenzijde van de dierenhuid waarvan het perkament gemaakt is. De vleeszijde is lichter van kleur en voelt zachter en gladder aan dan de gelige en ruwere haarzijde. Bij bevochtiging van het perkament, of wanneer dit zijn natuurlijke spanning nog bezit, trekt de vleeszijde enigszins bol. Soms is zichtbaar dat de inkt bij het schrijven op de vleeszijde minder goed pakte dan op de haarzijde.\nIn een middeleeuwse codex bestaat een regelmatige afwisseling, om en om, tussen vlees- en haarzijde, en wel zo, dat bij een opening altijd twee gelijke zijden tegenover elkaar staan. Deze regelmatigheid heeft men de regel van Gregory (Gregory, regel van) genoemd, naar degene die dit verschijnsel het eerst heeft opgemerkt. Voor Middelnederlandse handschriften geldt dat de buitenzijde van een katern een vleeszijde is.
********De byroniaanse held is ontleend aan het werk van de Engelse dichter Lord Byron (1788-1824) in wiens werken - bijv. Childe Harold's Pilgrimage (1816) en Manfred (1817) - een dergelijk personage voorkomt. De byroniaanse held wordt getekend als een bij uitstek romantische figuur: onbegrepen, eenzaam, misantropisch, getormenteerd en vaak verdoemd, maar trots en weerbarstig en lijdend aan het bestaan.\nHet werk van Byron leidde in de hele Europese literatuur tot navolgingen (het byronisme), waarin ook dit type helden kunnen worden aangetroffen. Een Nederlands voorbeeld daarvan vormt het vroege werk van Nicolaas Beets, zoals Kuser (1835).
********De dichter is een schrijver van gedichten, van poëzie.
********De dwarsligger is een boekje in oblong-formaat van 12 bij 8 centimeter en een gewicht van 150 gram met de scharnierende rug aan de bovenkant, waarbij de bladspiegel van één bladzijde uit een gewoon boek overdwars op twee pagina’s van een dwarsligger is afgedrukt. Het ontwerp is in 2009 gelanceerd door Bijbeluitgever Hugo van Woerden en geregistreerd als handelsmerk door drukkerij Jongbloed BV die gespecialiseerd is in het drukken op zeer dun papier. Door de speciale bindmethode blijft de dwarsligger goed openliggen en kan hij met één hand worden doorgebladerd. Het titelaanbod was aanvankelijk vrij beperkt, maar in 2011 werd het aantal van een half miljoen verkochte exemplaren al benaderd.\n\n\n\n\n\n\n\nHet pauper paradijs (2016) van S. Jansen als dwarsligger. [bron: Dwarsligger].\n\n\n\n\n 
********De gebruikelijke benaming voor een boek dat de woorden van een taal inventariseert en de betekenis van die woorden omschrijft, zoals in het Middelnederlandsch woordenboek (1885-1952) van Verwijs en Verdam, het Woordenboek der Nederlandsche taal (1882-2001) en de ‘Van Dale’. De term is ook nog steeds in gebruik voor biografische woordenboeken (biografie). Ook een encyclopedie-1 of een lexicon wordt wel aangeduid als woordenboek, maar in deze betekenis raakt de term in onbruik. De invloedrijke 17de-eeuwse encyclopedie van Louis Moréri heet Le grand dictionnaire historique (1674) en ook de bekendste van alle encyclopedieën heeft in de titel ‘woordenboek’: Encyclopédie ou dictionnaire raisonné (1751-1772). De 18de-eeuwse Nederlandse encyclopedieën heten eveneens woordenboek, bijv. Het algemeen historisch, geographisch en genealogisch woordenboek (1724-1737) van A.G. Luïscius. Het lexicon van Ter Laan noemt zich Letterkundig woordenboek voor Noord en Zuid (19522).
********De invloedenstudie beschrijft als deeldiscipline van het comparatisme relaties van afstamming (genetische studies) tussen twee of meer teksten, oeuvres, enz. Deze kunnen vanuit twee verschillende standpunten beschreven worden: vanuit de ‘émetteur’ en vanuit de ‘récepteur’. Eerstgenoemde is de factor (tekst, oeuvre, periode, e.d.) van wie de invloed uitgaat: bijv. Rousseaus La nouvelle Héloïse (1761) t.o.v. Goethes Werther (1774). De récepteur is de factor die invloed ondergaan heeft
********De lezers of potentiële lezers van een tekst. In de Middeleeuwen bestond het geletterde publiek uit geestelijken (clerk). Door hun opleiding nam het Latijn een belangrijke plaats in en kwam de literatuur in de volkstaal op de tweede plaats. Het publiek voor de literatuur in de volkstaal bestond overwegend uit luisteraars of toeschouwers (publiek-1) bij de voordracht door bijv. jongleurs of minstreels. Door de boekdrukkunst werd de inmiddels in belang toegenomen burgerij eveneens publiek voor geschreven literatuur. Tal van oudere werken, ook orale literatuur, verschenen nu in druk, bijv. als prozaroman. Voor de geestelijken en geleerden bleef het Latijn echter het belangrijkst.\nDoor de toenemende graad van opleiding groeide ook het publiek voor literaire teksten. Daarbij is de aard van de opleiding in hoge mate bepalend geweest voor de vorming van een speciaal type publiek. Tot ver in de 20ste eeuw hebben de klassieken in de vorming van het lezerspubliek een belangrijke rol gespeeld. In het verlengde daarvan ontstond een culturele elite, waarvan het smaakoordeel sterk classicistische trekken vertoonde. In de loop van de 20ste eeuw raakte de klassieke vorming terrein kwijt aan de aandacht die besteed werd aan de moderne talen. De belangstelling van het publiek richtte zich daardoor meer en meer op de voortbrengselen van de Duitse, Franse en Engelse en later Amerikaanse literatuur. Bovendien kon door de verbreding van het onderwijs en het daardoor vergrote lezerspubliek steeds meer rendabel in vertaling worden uitgegeven.\nOok de technische ontwikkelingen in het drukkersbedrijf droegen bij aan de grotere verspreiding van teksten. Literatuur of lectuur kon in allerlei vormen aan het publiek worden aangeboden (vgl. feuilleton, pocketboek, paperback, bulkboek). Niet alleen bereikten uitgaven grotere oplagen, maar uitgevers begonnen zich ook meer en meer toe te leggen op publicaties voor een speciaal deel van het lezerspubliek (bijv. literatuur of lectuur, fictie of non-fictie, kinder- en jeugdliteratuur, literatuur voor vrouwen etc.).\nDe belangstelling van het publiek voor een bepaalde uitgave komt tot uitdrukking in de verkoopresultaten. De cijfers van deze verkoopresultaten liggen ten grondslag aan de zgn. ‘toptien-lijsten’, een overzicht van de best verkochte uitgaven over een bepaalde periode (bestseller, longseller).\nDe ontvangst van teksten bij het publiek, de lezersreacties, vormen het onderzoeksterrein van de receptie-esthetica en in toenemende mate van de boekgeschiedenis (bibliologie). De sociale functie van literatuur, de kanalen waarlangs literatuur het publiek bereikt, de instanties die ertoe bijdragen om literatuur tot literatuur te bestempelen en de samenstelling van het lezend publiek vormen het onderzoeksveld van de literatuursociologie, speciaal de empirische en smaaksociologie.
********De literatuurwetenschap en de literaire kritiek gaan er meestal van uit dat literaire tradities (al dan niet als systemen opgevat) nationaal zijn, of in ieder geval ‘vooral’ nationaal. Bij nader toezien blijkt dit een van de duidelijkste bevestigingen te zijn van het eurocentrisme in de literatuurbeschouwingen van wetenschappers en in de opinie van de maatschappij. Het concept ‘natie’ zelf is immers erg modern en nogal westers gekleurd, zodat de idee ‘nationale literatuur’ dikwijls een anachronisme is. Bovendien hebben zich ook in de westerse maatschappij heel wat literaire tradities gehandhaafd (bijv. orale tradities) of hebben er zich nieuwe ontwikkeld die niets of weinig met nationaliteit te maken hebben. De laatste jaren wordt dit steeds duidelijker door de groeiende internationalisering
********De Maatschappij der Nederlandse Letterkunde (MNL), gevestigd te Leiden, werd in 1766 opgericht als een vereniging van letterkundigen, taalkundigen en historici. Zij heeft als doelstelling de beoefening van de betreffende disciplines in hun onderlinge samenhang te bevorderen. Het ledental bedraagt ongeveer zestienhonderd. Men kan zich niet als lid aanmelden
********De Middelnederlandse en – in mindere mate – de 17de-eeuwse literatuur is overgeleverd in drukken en handschriften die vaak buiten de auteur om tot stand gekomen zijn en daardoor allerlei afwijkingen ten opzichte van de originele tekst vertonen. Het behoort tot de taken van de filologie de bron waarin een tekst is overgeleverd op zijn waarde te schatten. Na een inventarisatie van alle overgeleverde bronnen wordt een stamboom (stemma) opgesteld, waarin de onderlinge relatie van de bewaard gebleven bronnen schematisch wordt weergegeven. Waar de bronnen ten opzichte van elkaar verschillen (variant), wordt getracht door middel van tekstkritiek tot de oorspronkelijke tekst te komen. De hulpwetenschappen die de filoloog hiertoe ten dienste staan zijn de codicologie voor het met de hand geschreven boek, en de analytische bibliografie-1 voor het gedrukte boek.\nOok moderne bronnen stellen de filoloog en tekstediteur voor tal van problemen in verband met de autorisatie (autoriseren). De autorisatiegraad van paralipomena-2, klad- en netversies, kopij, proefdruk en drukproef (al dan niet met handschriftelijke correcties), tijdschriftpublicaties, drukken en herdrukken dient vastgesteld te worden alvorens tot editeren overgegaan kan worden.
********De Moderne Devotie of de Broederschap van het gemene leven is een laatmiddeleeuwse, in de Noordelijke Nederlanden (IJsselstreek) ontstane spirituele beweging, die zich kenmerkte door haar afkeer van het toenemende verval van de kerk en het verlangen daar iets aan te doen door terug te keren naar de ‘ecclesia primitiva’, de kerk van de eerste christenen. De opkomst van de beweging van de Moderne Devotie was geen incidenteel gebeuren, maar moet gezien worden als de 14de-eeuwse Nederlandse variant van het gedurende de hele middeleeuwen steeds weer oplevende religieuze reveil (bijv. waldenzen, begijnen).\nGrondlegger van de beweging is Geert Grote (1340-1384), die vrome leken en geestelijken opriep om op gemeenschappelijke basis te gaan leven. Aanvankelijk hadden deze gemeenschappen geen juridische basis
********De mondelinge realisatie van een (literaire) tekst in een situatie waarin die tekst niet individueel gelezen wordt, maar met een publiek erbij ten gehore wordt gebracht. Het ziet ernaar uit dat voordracht een ruimere betekenis heeft dan declamatie, omdat bij die laatste term noties als kunstzinnigheid, toon, mimiek en gebaar een grotere rol spelen. Declamatie wordt doorgaans verbonden met literatuur (speciaal poëzie) en dat hoeft voor voordracht niet het geval te zijn omdat daaronder ook de lezing of het betoog verstaan kan worden.\nIn de middeleeuwse situatie onderscheidt men voordracht van voorlezen. Voordracht was lange tijd de belangrijkste vorm van tekstoverdracht. Veel mensen konden weliswaar lezen, maar waren onvoldoende in staat zelfstandig een tekst tot leven te brengen
********De Muiderking is een 19de-eeuwse romantische (re)constructie uit de omgeving van Potgieter, Drost en Van Lennep, voor een regelmatig op het Muiderslot bijeenkomend gezelschap rondom P.C. Hooft, dat via de latere officiële literaire geschiedschrijving in stand is gehouden. In feite betreft de Muiderkring een netwerk van schriftelijke en mondelinge literaire en algemeen-culturele betrekkingen tussen een aantal vrienden en kennissen uit de culturele bovenlaag van de Republiek in de jaren '20, '30 en begin '40 van de 17de eeuw.\nHet literaire centrum in Amsterdam was eind 16de, begin 17de eeuw het huis van Roemer Visscher (overleden 1620), waar ook Hooft, Vondel, Reael en De Huybert hun ‘letterkunstige bijeenkomsten’ hielden. Daarna verschoof het zwaartepunt naar de woning van Hooft en zijn eerste vrouw Christina van Erp (overleden 1624), 's winters op de Amsterdamse Keizersgracht, 's zomers op het Muiderslot. Tot de vriendenkring hoorden Tesselschade en Barlaeus, Jacob van der Burgh en Johan Brosterhuysen en de zangeres Francisca Duarte.\nTijdens Hoofts tweede huwelijk vanaf 1627, met Eleonora Hellemans, waren er bovendien intensieve contacten met o.a. Daniël Mostaert, Joost en Jacob Baeck, Laurens Reael en Dirk Sweelinck. Tot de minder frequente bezoekers behoorden Huygens, Vondel en Vossius, maar in dit soort gevallen was er schriftelijk contact door middel van brieven en gedichten.\nTeksten uit de Muiderkring zijn bijeengebracht door M.C.A. van der Heijden in de bloemlezing 't Hoge huis te Muiden (1972), terwijl H.W. van Tricht De briefwisseling van P.C. Hooft heeft uitgegeven (3 dln. 1976-1979), waarin de talrijke contacten van Hooft goed te volgen zijn. De romantische visie op de Muiderkring is te vinden in o.m. P.J. Andriessen, De Muiderkring, of vijftien jaar uit den bloeitijd onzer letterkunde, 1623-1637 (z.j.) en J. Bruineman, Schimmen in het Muiderslot
********De naam 'Biedermaier' werd voor het eerst gebruikt door Ludwig Eichrodt (1827-1892) die in de Münchener Fliegende Blätter gedichten parodieerde van een schoolmeester uit Schwaben die hij Biedermaier noemde en die in 1869 verschenen als Biedermaiers Liederlust. De aard van deze geparodieerde poëzie was vriendelijk en naïef, waarbij onderwerpen gekozen waren uit het alledaagse gezinsleven. De naam ‘Biedermaier’ werd tot de term ‘biedermeier’ om er de typische bourgeoiscultuur mee aan te duiden van de periode 1815-1870. Meestal wordt de term gebruikt ter aanduiding van de meubelstijl die op de empire-stijl volgde, maar ook wordt er de levensopvatting mee aangegeven die in die tijd getuigde van liefde voor orde, aandacht voor het kleine en concrete, en voorliefde voor het vriendelijke en ‘gezonde’ of normale. Dit alles dan vaak overgoten met een sausje romantiek. Het is de wereld van de bourgeoismoraal, de ‘huiselijkheid’, waarin uitersten vooral vermeden dienen te worden. Voor de kunst in het algemeen geldt dat ze moet voldoen aan de eisen van de geldende moraal, het lagere niet mag weergeven en dat ze ‘waarheidsgetrouw’ moet zijn
********De narratologie gebruikt de term in een technische zin bij analysemodellen die niet met twee niveaus werken (bijv. fabula/suzjet), maar met drie (bijv. geschiedenis/verhaal/tekst), doordat het niveau van de suzjet a.h.w. ontdubbeld wordt. Zo komt in de triade geschiedenis/verhaal/tekst, geschiedenis overeen met de fabula of fabel van het Russisch formalisme, maar de suzjet wordt opgedeeld in twee niveaus:\n\n\n•verhaal: het niveau van de concrete manier waarop de gebeurtenissen personages en setting aan de lezer worden aangeboden, met tijd (bijv. verteltijd/vertelde tijd), karakterisering (bijv. direct of meer indirect) en focalisatie als bepalende factoren
********De op een bepaalde plaats en/of tijd aanwezige luisteraars of toeschouwers bij een opvoering, uitvoering of voordracht, of bij de uitzending daarvan via radio of televisie. De toeschouwers bij een toneelstuk, de luisteraars bij een hoorspel of de kijkers bij een televisieprogramma vormen telkens per voorstelling of uitzending het wisselend samengestelde publiek.\nDe scheiding tussen publiek en opvoering bij het drama is niet altijd even strikt. Gelet op de mogelijk liturgische oorsprong van het drama zal het duidelijk zijn dat de aanwezigen in de kerk aanvankelijk tot op zekere hoogte deelnemers waren aan het dramatische gebeuren. Naarmate het drama uitgroeide tot een zelfstandige kunstvorm, verscherpte zich de scheiding tussen publiek en opvoering. De acteurs gedragen zich op het toneel gewoonlijk zo dat de illusie ontstaat dat wat zij opvoeren een zelfstandige werkelijkheid is: alsof er geen publiek bij aanwezig is, terwijl er publiek bij aanwezig is - de zgn. vierdewand-fictie.\nIn het moderne toneel zijn tal van experimenten uitgevoerd waarbij de scheiding tussen publiek en opvoering doorbroken werd, bijv. door met het publiek in discussie te gaan over het vertoonde of door het publiek te behandelen als collectief mede-acteur. Ook in het anti-illusionistisch toneel van bijv. Brecht is die doelstelling aanwezig. In het bijzonder het vormingstoneel bedient zich van dit soort experimenten om het publiek te activeren en bij de handeling te betrekken. In het Engelse taalgebied experimenteerde men met het zgn. ‘theatre-in-the-round’ en in Nederland werkte het Publiekstheater met de toeschouwers samen om het drama gestalte te geven.
********De plaats die de katernsignatuur inneemt ten opzichte van de onderste gedrukte regel van een pagina kan voor de analytisch-bibliograaf (analytische bibliografie-1) een belangrijk hulpmiddel zijn bij de bepaling of verschillende exemplaren (exemplaar-1) tot dezelfde druk behoren of niet. Wanneer de desbetreffende signatuur onder dezelfde letters of tekens staat, is er sprake van gelijk zetsel, dus van één en dezelfde druk. Het is immers absoluut onmogelijk dat een zetter – zelfs bij een pagina-voor-pagina-herdruk – de signaturen door het gehele boek heen op exact dezelfde posities plaatst.\nDe methode van drukonderscheiding door signatuurposities is eind 19de eeuw voor het eerst toegepast door Madan, maar pas in de jaren '70 en '80 op ruimer schaal bij grote bibliografische ondernemingen als de STCN. De STCN noteert de eerste en laatste katernsignatuurpositie van respectievelijk voor-, hoofd- en nawerk in een formule, die fingerprint genoemd wordt.\nWanneer alle signatuurposities uit een exemplaar genoteerd worden, is het soms mogelijk door collationeren van zoveel mogelijk exemplaren varianten binnen één druk op te sporen. Als tussenoplossing tussen vaak niet haalbare totaalcollatie en geen collatie kan deze partiële collatie uitkomst brengen.\nHet noteren van signatuurposities kan zoals bij de STCN-fingerprint in een voor de computer leesbare formule, maar het kan ook door onderstreping van het tekstgedeelte uit de onderste regel waaronder de katernsignatuur zich bevindt (een spatie kan aangegeven worden door ‘^’): *4 mag^ [signatuur *4 staat onder de tekens 'mag' en de daarop volgende spatie] *5 geweest, [signatuur *5 staat onder 'weest'] A dat dit [signatuur A staat onder de 'd' van 'dit'] enz.
********De plechtige en feestelijke ontvangst van een landsheer of -vrouwe in een stad die zijn feodaal bezit was, waarbij de wederzijdse rechten, plichten, privileges en vrijheden opnieuw bevestigd werden. Bij uitbreiding ook gebruikt voor welkomstgedichten die speciaal voor die gelegenheid – veelal door rederijkers – gecomponeerd werden, zoals Anthonis de Rooveres Blyde incompste van Vrauw Margriete van Yorck, Lucas de Heeres gedicht Beschryvinghe van het ghene dat vertoocht wierdt ter incomste van d'excellentie des princen van Oraengiën binnen der stede van Ghendt (1578) of Justus de Harduwijns dichtwerk bij de blijde inkomst van Ferdinand van Oostenrijk in dezelfde stad in 1635, en als aanduiding voor het charter waarin de nieuwe vorst en zijn onderdanen hun goede wil en wederzijdse hulp uitspraken.\nEen van de stedelijke activiteiten waarin de Amsterdamse kamer d'Eglentier een rol heeft gespeeld, is de intocht van Willem van Oranje in Amsterdam (17-19 maart 1580). Hiervan getuigt een pamflet, Incomste van den doorluchtighen Vorst ende Heere mijn Heere den Prince van Oraengien binnen der vermaerde coopstadt van Amsterdam den XVIIen Martij 1580. Veelal werd in dergelijke blijde inkomsten de propaganda rond de prins in overleg met de kring rond Oranje verzorgd. Zo werd in de intochtliederen, in pamfletten en allegorische prenten bij deze inkomst de (religieuze) verdraagzaamheid gepropageerd. Caspar Barlaeus dichtte in 1638 zijn Medicea hospes ter gelegenheid van de grootse intocht van Maria de Medicis in Amsterdam
********De slotformule die als onderschrift van handschriften, eerste drukken en soms ook van afzonderlijke hoofdstukken fungeerde als explicit (Lat. het is afgewikkeld) als een variant van het incipit. 
********De spreuk is een korte zegswijze van didactische, moraliserende of godsdienstige aard (vgl. spreekwoord), wat ook haar meer verheven karakter verklaart. Een aantal ervan zijn ontleend aan de Bijbel
********De taak van de binder is om een band om een boek te maken. Voor hij echter daaraan toe is, moet hij de losse vellen eerst nog vouwen tot katernen, of als dat al gebeurd is, moet hij controleren of de katernen in de juiste volgorde liggen aan de hand van de katernsignatuur of binderssignatuur. Een bindfout heeft gevolgen voor de volgorde van de tekst, maar is in de praktijk vrij gemakkelijk te herstellen aan de hand van de katernsignaturen, de foliëring of paginering. De binder brengt ook de rugtitel aan, evenals de vergulding van de voor-, staart- en/of kopsnede. Versiering van de voorsnede was zinvol in de tijd dat boeken met perkamenten banden met de rug naar achter in de kast werden geplaatst. \nTot in de 19de eeuw, dus in de periode van de handpers, was het om economische redenen de gewoonte om boeken in ongebonden toestand aan de boekhandel te leveren. De klant gaf een binder opdracht om zijn exemplaar in te binden. De uniforme papieren uitgeversband komt in de 18de eeuw (de oudst bekende dateert van 1771), uitgezonderd het gebruik ervan voor het kleine gedeelte van de oplage dat door de uitgever/drukker in zijn eigen winkel werd verkocht. Het binden is lang handwerk geweest en als het om kleine hoeveelheden of heel bijzondere banden gaat, wordt het nog steeds met de hand gedaan. Het bindgaren wordt door de rug van de katernen geleid en om de touwen heen die op de naaibank gespannen zijn. De katernen worden zo aan elkaar genaaid. Daarna kan de band er omheen en kunnen de schutbladen bevestigd worden. De touwen waarop de katernen genaaid zijn, hebben de ribben op de rug ten gevolge. Later worden de touwen door een inkeping in de rug van de katernen weggewerkt. Als opvulmateriaal wordt maculatuur gebruikt: uit de ruggen en platten van boeken komen soms interessante fragmenten van versneden teksten (bijv. in 1971 nog enkele 15de-eeuwse fragmenten van de Reinaert uit een 16de-eeuwse band: KB Brussel Hs. IV 774).\nDe duurdere middeleeuwse boekband bestaat gewoonlijk uit houten platten of borden, overtrokken met leer, voorzien van beslag, sloten of gespen en soms ingelegd met goud en edelstenen. De goedkope band is alleen een perkamenten omslag, de zgn. registerband. In sommige bibliotheken werd aan de band een ketting bevestigd om diefstal te voorkomen (bijv.: de Librije in Zutphen). Veel bibliofielen (bibliofilie) lieten al hun boeken uniform binden
********De taalfase van het Nederlands die ruwweg begrensd wordt door enerzijds het begin van de schriftelijke overlevering in de 12de eeuw (Sint Servaeslegende van Hendrik van Veldeke, ca. 1170) en anderzijds het doordringen van de renaissance rond 1500.\nTaalkundig markeert men de overgang van het Oudnederlands naar het Middelnederlands wel met de reductie van ‘gekleurde’ vocalen in zwak beklemtoonde lettergrepen tot sjwa (bijv. Oudnederlands ‘hebban’, Middelnederlands ‘hebben’), hoewel er aanwijzingen zijn dat deze overgang al eerder heeft plaatsgevonden.\nHet Middelnederlands was geen eenheidstaal, maar bestond uit verschillende dialecten: Middelvlaams, Middelbrabants enz. Ook de laatmiddeleeuwse Saksische dialecten van Groningen, Drenthe, Overijssel en Oost-Gelderland worden in de praktijk tot het Middelnederlands gerekend. Evenmin was er een duidelijke taalgrens tussen het Middelnederlandse en het Middelduitse taalgebied
********De tekstwetenschap is een interdisciplinair onderzoeksgebied waarin men zich bezighoudt met de bestudering van structuren en functies van teksten (tekst) in het algemeen, en waartoe behalve de algemene literatuurwetenschap ook de stilistiek, de retorica, de tekstlinguïstiek, de semiotiek en de communicatiewetenschap kunnen behoren. Het object van de tekstwetenschap wordt gevormd door teksten in de meest brede zin die daaraan gegeven kan worden: reclameteksten, nieuws, propaganda, literatuur, redevoeringen, toneel, etc. De tekstwetenschap tracht theorieën en beschrijvingsmiddelen te ontwikkelen om teksten te kunnen analyseren op verschillende aspecten, nl. zowel wat betreft de structuur als wat betreft de sociale en psychologische werking ervan. Ook de wisselwerking tussen sociaal-historische context, de structuur van de tekst en de werking ervan behoren tot het domein van de tekstwetenschap.\nDe tekstwetenschap ontwikkelde zich sinds de jaren 1960 onder invloed van een aantal factoren. In de eerste plaats trachtte men te ontkomen aan het waardeprobleem van de literatuurwetenschap waarin een literaire tekst opgevat werd als een op een bijzondere wijze gestructureerde of op z’n minst geordende en afgeronde reeks taaluitingen die een autonoom karakter heeft. Daarnaast ging men in de linguïstiek teksten bestuderen (dus ook literaire teksten) als taalgebruikseenheden om zo te komen tot een tekstgrammatica die eveneens meer ‘waardevrij’ zou zijn. In Nederland werd dit onderzoek vooral door T.A. van Dijk ondernomen. Ook het intertekstualiteitsonderzoek richt zich op teksten in het algemeen en met name op de onderlinge verwevenheid van teksten. De semiotiek tenslotte vestigde de aandacht op de codes die tekstgebruikers sturen in de perceptie van teksten of elementen daarvan. Daarbij ligt de nadruk vooral op het tekstgebruik.
********De term ‘idee’ is door Maatje omschreven als de probleemstelling van een literair werk. Van de drie elementen, stof, thema en idee, is de laatste het meest abstract en in feite een interpretatieve samenvatting in enkele woorden van de problematiek van een literair werk. Maatje geeft als voorbeelden de thema’s ‘vanitas vanitatum’ en ‘memento mori’ in veel poëzie van de Barok. Zo opgevat is de verhaalsituatie typisch voor een bepaalde idee, d.w.z. ze is er een beeld (eidos) voor. Drop spreekt in dit verband over de ‘centrale idee’ en de ‘subideeën’ van een roman. Hoe hechter de roman geconstrueerd is, des te sterker de onderdelen ervan bijdragen aan het beeld van de ‘centrale idee’. Het zal duidelijk zijn dat er in deze zin een sterke verwantschap is tussen ‘idee’ en de termen thema en motief. Dezelfde problemen die zich voordoen bij het vaststellen van de thema's en motieven in een literair werk, doen zich voor bij het vaststellen van de idee. In de praktijk is de term nauwelijks bruikbaar, omdat de receptiegeschiedenis van literaire teksten laat zien dat verschillende lezers tot verschillende opvattingen komen t.a.v. zoiets als een ‘centrale idee’ in een literair werk. We hoeven daarvoor maar te kijken naar de verschillende interpretaties die er in de loop der eeuwen gegeven zijn aan de centrale problematiek van Shakespeare's Hamlet (ca. 1600) of, om een recenter voorbeeld te geven, aan Celine's Voyage au bout de la nuit (1932). Bovendien is de eenheidsconceptie die ten grondslag ligt aan het vaststellen van een centrale idee in een tekst aan discussie onderhevig. Zie ook ideeënliteratuur.
********De term anacreontische poëzie verwijst naar de Griekse lierdichter Anacreon (6de eeuw v. Chr.), maar betreft een genre dat in feite een latere vinding is. Centraal staat de thematiek van ‘Wein, Weib und Gesang’, in een luchtige, spottende stijl verwant aan de Franse ‘poésie fugitive’, met een anekdotisch karakter. Deze dichtvorm heeft, als antipode van de alexandrijn, korte drie- of viervoetige jambische of trocheïsche regels. Strofenbouw en rijm ontbreken.\nIn de Nederlandse letterkunde is dit soort poëzie beoefend door Jan Luyken (1649-1712) en H.Cz. Poot (1689-1733). Grote bloei beleefde het genre in de tweede helft van de 18de eeuw, onder invloed van het Duitse rococo, bij Bellamy, Bilderdijk en Kinker. Geheel in de stijl typeert Bellamy de anacreontische poëzie in de volgende regels:\nZing, mijn lieve vriend, de zangen\ndie Anacreon van Tejos,\nvoor zijn grieksche meisjes, dichtte!\nzagten wellust, scherts en kuschjes\nzong Anacreon van tejos.\nZagt en lieflijk als een windje,\ndat, door de ongesnoerde lokken\nvan een Jonge schoone dartelt,\nzijn Anacreons gezangen!\n(J.A. Nijland, Leven en werken van Jacobus Bellamy, dl. 2, 1917, p. 97)
********De term Bijzondere Collecties wordt gebruikt voor zeer uiteenlopend materiaal (vaak ook onder de overkoepelende term ‘erfgoed’), dat kwetsbaar is omdat het oud (van voor 1800), zeldzaam en/of kostbaar is. Kenmerkend voor de Bijzondere Collecties is dat het materiaal in speciale magazijnen is ondergebracht met specifieke beveiliging en klimaatbeheersing, in eigen studiezalen onder toezicht ter inzage wordt gegeven en over het algemeen binnen de bibliotheken het werkterrein vormt van gespecialiseerde medewerkers (conservatoren).\nVeel instellingen (bibliotheek-1, archief-1, museum-1) beschikken tegenwoordig over een dergelijke gespecialiseerde afdeling Bijzondere Collecties. Bestaat een bibliotheek uit louter erfgoedmateriaal, dan kan dat ook in de naam tot uitdrukking gebracht worden zoals in het geval van de Erfgoedbibliotheek Hendrik Conscience, de vroegere Stadsbibliotheek Antwerpen. Binnen de Bijzondere Collecties kan onderscheid gemaakt worden tussen herkomstcollecties die buiten de bibliotheek zijn ontstaan en op een gegeven moment verworven zijn, en themacollecties over bepaalde onderwerpen die zich op diverse plaatsen binnen de collecties bevinden.
********De term code in deze samenstelling is afkomstig uit de communicatiewetenschap en de semiotiek en betekent zoveel als een systeem van symbolen dat door onderlinge overeenstemming (conventie) tussen zender (spreker, schrijver) en ontvanger (luisteraar, lezer) informatie kan overdragen. Onder een periodecode wordt dan een systeem van conventies verstaan die in een bepaald tijdvak (periode-1) in (literaire) teksten een belangrijke rol spelen en door lezers als zodanig herkend worden. Zo zou men de periodecode van de romantiek of van het modernisme kunnen vaststellen door de dominante codes van teksten uit die perioden op te sporen. Een voorbeeld daarvan is te vinden bij D.W. Fokkema in diens artikel in Forum der Letteren (1979), waarin hij de periodecode van het modernisme tracht te achterhalen.\nEen probleem bij het vaststellen van een periodecode is dat het codebegrip onvoldoende gedefinieerd is om een werkbaar criterium te zijn. Onduidelijk blijft bovendien of codes in de hier bedoelde zin niet afhankelijk zijn van de interpretatie van de onderzoeker en dus onderhevig aan verschil van inzicht in de dominantie van de verschillende codes.
********De term ideologie werd in 1796 geïntroduceerd door de Franse filosoof Destutt de Tracy om een nieuwe wetenschap aan te duiden die de menselijke ideeën, hun eigenschappen, wetmatigheden en oorsprong wil onderzoeken.\nIn de ruimste betekenis staat ideologie nu voor de ideeën die ten grondslag liggen aan een wijsgerig stelsel of aan de levens- en wereldbeschouwing van een bepaalde groep (beweging, partij). In een meer specifiek marxistische context verwijst de term naar de overtuigingen (geheel van uitspraken en voorstellingen) van een bepaalde groep of klasse, die zich als vanzelfsprekend en volkomen legitiem, d.i. als algemene waarheden aandienen, maar die in feite dienen ter rechtvaardiging van de belangen van die groep. Ideologie wordt hier synoniem van heersende ideologie als vals bewustzijn. Het denken dat geproduceerd wordt door de heersende economische verhoudingen, beschikt over (ideologische) apparaten (L. Althusser) die als reproductieorganen van die ideologie fungeren, zoals kerk, rechtspraak, onderwijs, familie. Steeds opnieuw wordt het historisch relatieve en vergankelijke karakter van de ideologie ontkend door het waardesysteem als natuurlijk voor te stellen.\nLiteratuur kan optreden als een soort realisering-materialisering van een bepaalde ideologie
********De term is ontleend aan het werk van R. Murray Schafer en duidt elke geluidsomgeving aan, dat wil zeggen het geheel van hoorbare elementen in een bepaalde context: stemmen, muziek, natuur- en technologische geluiden, stilte, enzovoort. Zo kan men spreken van het klanklandschap van een speelplein of van een jungle, maar ook van het klanklandschap van een radiodocumentaire. De academische discipline van de sound studies heeft instrumenten ontwikkeld om zowel de technologische en fysieke aspecten (zoals volume en frequentie) als de fenomenologische aspecten ervan (hoe ervaart een subject een combinatie van geluiden?) te bestuderen. De literatuurstudie heeft klanklandschappen in voornamelijk verhalende teksten beschreven, bijvoorbeeld om na te gaan hoe een roman de moderniteit representeert via de geluiden van de stad of hoe personages geleid worden door auditieve indrukken. 
********De term postmodernisme is een overkoepelende aanduiding voor een breed scala van cultuurproducten, zoals literatuur, beeldende kunst, architectuur, muziek, dans, toneel, fotografie etc. De benaming werd in de jaren ’60 van de 20ste eeuw voor het eerst gebruikt in de Verenigde Staten voor het werk van Jack Kerouac. Hoewel het postmodernisme chronologisch na het modernisme komt, is het de vraag of er sprake is van een breuk. Men is het er niet over eens of het postmodernisme een voortzetting is van het modernisme na WO II of dat het daar een uitwerking van vormt. Wel gaan postmodernisten in discussie met modernistische voorgangers, maar vaak is in hun werk een radicalisering te zien van modernistische principes. Dat men het begin van deze stroming situeert rond 1960 houdt in dat het postmodernisme niet onmiddellijk aansluit op het modernisme, maar op bewegingen als het existentialisme, absurdisme en laat-modernisme.\nDe breedheid van de term komt voort uit het feit dat hij betrekking heeft op een bepaalde wereldbeschouwing die te maken heeft met het na WO II ontstane en diepgewortelde wantrouwen m.b.t. de grote ordenende ‘verhalen’ zoals die zich in religie, politiek, wetenschap en kunst hadden gemanifesteerd. De radicale ontologische en epistemologische twijfel aan de zichzelf legitimerende systemen, die gebaseerd zijn op het principe van de eenduidige betekenis vormt de grondslag van het postmodernisme.\nVoor de literatuur betekent dit dat de taal als instrument van ordening en weergave van de werkelijkheid wordt gewantrouwd. De werkelijkheid is onbereikbaar en onbeschrijfbaar, omdat zich tussen subject en object de orde van de taal bevindt die altijd naar zichzelf verwijst. Dat betekent een fundamenteel sceptische verhouding tot het discours en de betekenisgeving die kenmerkend zijn voor het poststructuralisme en voor de deconstructie. Deze opvattingen impliceren een aantal verschijnselen die men in postmodernistische literatuur kan aanwijzen. Traditionele genre-indelingen worden verworpen of op een verrassende wijze juist benut om ze voor de lezer ter discussie te stellen. In het bijzonder populaire genres als de detective, de western, de sciencefictionroman, het sprookje e.d. met hun vaste vormgeving lenen zich voortreffelijk om de genreconventies onder druk te zetten. Onder meer op dit gebied is duidelijk sprake van intertekstualiteit. Literaire conventies berusten op opvattingen, vooronderstellingen waarachter een levensopvatting schuil gaat. Postmodernisme is metafictioneel, d.w.z. gaat in discussie met literaire conventies zoals die in literaire werken zijn geïncorporeerd om de impliciete levensopvatting als fictie te ontmaskeren. Omdat postmodernisten ervan uitgaan dat taal en werkelijkheid niet kunnen samenvallen wordt het mimetisch karakter (mimesis) van literatuur ontkracht. Dat betekent dat literaire verschijnselen als plot, intrige, chronologie (chronologische vertelwijze) worden becommentarieerd omdat ze een logische ordening veronderstellen die samenhangt met de wereldbeschouwing van de auteur. Postmoderne schrijvers opteren voor een alogische ordening, bijv. de collage of de achronologische vertelwijze (achronie) om daarmee aan te geven dat de positie van de beschouwer een zuiver toevallige is. Het verloop van de postmoderne tekst wordt niet bepaald door een lineaire ontwikkeling of door causaliteit, maar in de eerste plaats door de taal zelf. De taal genereert het verloop van de intrige. Het ontstaan van de tekst wordt onderwerp van de tekst.\nHet postmoderne personage is geen traditioneel romanpersonage, maar veeleer een veelvormige identiteit die zich uit als een stem waarmee een veelheid aan mogelijke zienswijzen wordt uitgesproken. Ook bij het personage komt de nadruk te liggen op de taligheid, d.w.z. het bewustzijn dat zijn identiteit uitmaakt, bestaat bij de gratie van de gebruikte taal.\nHet ontbreken van elk hiërarchisch onderscheid in postmoderne teksten brengt een verregaand eclecticisme met zich mee: alles kan met alles gecombineerd worden. Vandaar ook de verregaande grensoverschrijding tussen genres en tussen media, tussen elitaire en populaire cultuur. Een typisch postmodern verschijnsel is de happening, die theater, dans, muziek, literatuur en schilderkunst tegelijk is. In een postmoderne  tekst worden oudere genres als het Bijbelverhaal, de ridderroman, de picareske roman en de Bildungsroman parodiërend verwerkt en geconfronteerd met gegevens uit de hedendaagse populaire cultuur. Onverenigbaar geachte genres als het stripverhaal, de detective, science fiction, de western en het wijsgerig traktaat worden schijnbaar probleemloos met elkaar in verband gebracht (Vonnegut) in een speelse pastichebeweging die wijst op het triviaal maken van het serieuze en het problematisch maken van het triviale. Ook de techniek van ‘rewriting’ (het herschrijven van traditionele narratieve modellen) wijst erop dat het niet meer mogelijk is onbevangen met literaire, fictionele teksten om te gaan. De portmoderne auteur kan geen aanspraak maken op originaliteit: alles is al eerder geschreven. De schrijver is een scribent in een immens scriptorium, in een labyrintische bibliotheek waaruit hij mag kopiëren. Het postmodernisme citeert, laat teksten met elkaar spreken (Eco, Borges). Typerend is de constructie van verhalen-in-verhalen-in-verhalen (Barth, Calvino
********De term teksttype wordt aangewend om een groep teksten aan te duiden, zowel literaire als niet-literaire, die bepaalde specifieke kenmerken gemeen hebben. Op basis van een aantal indelingscriteria maakt men een classificatie die de differentiërende tekstkenmerken van elk type in kaart wil brengen.\nIn die zin zijn talloze pogingen tot typologisering ondernomen, waarbij heel wat verschillende criteria werden gebruikt. Typologisering van teksten gebeurt vaak op basis van de communicatiesituatie (zie communicatiemodel). Doorgaans maakt men dan, op grond van hun dominante functies, een onderscheid tussen expressieve, referentiële, appellatieve en artistieke (poëtische) teksten. Men kan teksten ook classificeren op grond van principiële mogelijkheden en combinatiemogelijkheden m.b.t. structuurelementen en structuuraspecten als handeling, toestand, personages, tijd en ruimte binnen het werk, taalsituatie, point of view, voorstellingswijze, enz.\nIn de praktijk is een typologie een classificatie die een reeks objecten in onderscheiden klassen, groepen of soorten onderbrengt waartussen niet zozeer hiërarchische of genetische dan wel structurele relaties gelegd worden (zie ook comparatisme). De roman bijv., een erg heterogeen en gediversifieerd genre, kan aldus op basis van dominante structuurelementen en de wijze waarop deze georganiseerd zijn, onderverdeeld worden in avonturenroman (nadruk op gebeurtenissen), psychologische roman (nadruk op voorstelling en analyse van een personage), tijdroman (nadruk op de setting), enz.\nDergelijke indelingen komen niet noodzakelijk overeen met de manier waarop in een cultuur genres en subgenres onderverdeeld en benoemd worden. Het is daarom belangrijk te benadrukken dat typologieën op ahistorische en deductieve wijze te werk gaan: in tegenstelling tot de historische genres (genre) gaan ze uit van bepaalde criteria die de onderzoeker vooraf heeft vastgelegd. Een typologische benadering is dus niet louter descriptief, d.w.z. gebaseerd op een bestaand corpus van teksten. Ze is ook generatief: ze gaat na wat mogelijk is en onderzoekt welk effect die mogelijkheden kunnen sorteren. Een dergelijke ordening is eigenlijk een cognitieve ingreep waarbij aan het object een systematisch karakter verleend wordt.
********De termen 'zuivere' en onzuivere poëzie worden door A.L. Sötemann gebruikt om er twee tradities in de Europese poëzie van de 19de en 20ste eeuw mee te karakteriseren. Onder zuivere poëzie verstaat hij poëzie die kan worden opgevat als een onafhankelijk artefact, een ‘ding’ dat zijn eigen betekenis en samenhang bepaalt. Zuivere poëzie is poëzie die een eigen, unieke werkelijkheid schept en daarin los staat van de maker en zijn wereld. Er is een duidelijke relatie met de opvattingen zoals die verwoord zijn door de autonomiebewegingen waarin het taalkunstwerk als een autonoom literair fenomeen wordt gezien. Zuivere poëzie bootst niet na, maar schept een onafhankelijke wereld in taal. Het gedicht ontstaat in deze poëzieopvatting dan ook vanuit de eisen die de taal zelf oproept (Nijhoffs ‘creatieve vorm’). Doel is het onsterfelijke in taal te laten spreken: poëzie is nieuwe mystiek of een ‘nieuwe transcendentie van het scheppen’ (Gottfried Benn).\nAls voorbeeld van zuivere poëzie noemt Sötemann het werk van Gerrit Kouwenaar, die hij stelt tegenover Sybren Polet als vertegenwoordiger van de onzuivere dichters. De term poésie pure heeft maar zeer zijdelings met Sötemanns terminologie te maken, al kan men deze poëzie zien als één van de mogelijke vormen van zuivere poëzie.
********De totale verzameling boeken, pamfletten, brochures, tijdschriften enz. waartoe een uitgever het recht van uitgave bezit. Meestal duidt men er echter het totaal van publicaties mee aan dat door een uitgever ook daadwerkelijk is uitgegeven. Vandaar dat men het woord ook aantreft in de term fondscatalogus  en ook in ‘fondsrestanten’ voor onverkoopbare publicaties die tegen een ramsjprijs worden verkocht aan wat het moderne antiquariaat genoemd wordt. Een derde variant betreft de totale voorraad boeken, brochures, tijdschriften enz. die te eniger tijd bij een boekhandelaar verkrijgbaar is.\nEen mengvorm van een boekhandels- en uitgeversfonds kan men bijv. aantreffen in de Fondscatalogus van Martinus Nijhoff 1853-1897 (1898), boekhandelaar en uitgever te ’s-Gravenhage.\nDoorgaans streven uitgevers d.m.v. hun fonds naar een eigen profiel dat hen een specifieke rol bezorgt in de uitgeverswereld. Zo zijn er literaire uitgeverijen (De Arbeiderspers, Querido, De Bezige Bij, Manteau e.a.), kinderboekenuitgevers (Kluitman, Querido, Bruna e.a.), wetenschappelijke uitgeverijen (Amsterdam University Press, Boom e.a.) en uitgevers van schoolboeken (Meulenhoff, Wolters/Noordhoff).
********De verandering van een woord in een ander woord vanwege het feit dat de oorspronkelijk betekenis niet goed werd begrepen. De term is afkomstig van het woord 'bastaard' en betekent zoveel als 'tot bastaard worden', d.w.z. 'ontaarden'.\nZo verbasterde men in de volkstaal 'petroleum' tot 'peterleum' of 'Curaçaose amandelen' (= pinda's) tot 'ksausisch'.\nVerbasteringen treft men dan ook aan in de weergave van volkse gesprekken in naturalistische romans ter wille van het realistisch gehalte. 
********De vertaling of overzetting van een literair werk (brontekst) in een andere tekst (doeltekst) door middel van een andere taal. De afbakening van literaire vertalingen ten opzichte van niet-literaire vertalingen is niet eenvoudig. De definitie kan in principe drie types van situaties omvatten: ‘literaire’ vertalingen van ‘niet-literaire’ teksten (bijv. een aantal literair gecanoniseerde bijbelvertalingen en psalmberijmingen)
********De wat vage benaming 'historische letterkunde' wordt, althans voor de Nederlandse literatuur en doorgaans op organisatorische gronden, aan de vakgroepen van de universiteiten in Nederland en Vlaanderen meestal gebruikt voor (de studie van) teksten uit de middeleeuwen en de vroegmoderne tijd (ca. 1100 tot ca. 1780-1800). 'Historische letterkunde' vormt aldus samen met 'moderne letterkunde' (vanaf ca. 1800), taalkunde en taalbeheersing het curriculum Nederlandse Taal- en Letterkunde. Naar analogie met middeleeuwse, moderne (16de-18de eeuw) en hedendaagse geschiedenis, werd aan sommige universiteiten de historische letterkunde verder opgesplitst in twee of drie periodes: middeleeuwse letterkunde, letterkunde van de Renaissance en soms ook 18de-eeuwse letterkunde. Het zal duidelijk zijn dat de term 'historisch' hier geen wetenschappelijke omschrijving betreft, omdat de grenzen tussen historisch en modern net zoals die tussen de verschillende perioden niet vastliggen. \nPunt van discussie blijft het bereik van attributen als 'historisch', 'modern' en 'hedendaags'. Vandaar de in het Nederlandse taalgebied en het onderwijs gangbare grenzen als 1800, 1830, 1880, 1945... De enige duidelijkheid omtrent het begrip 'historische letterkunde' blijkt het onderscheid te zijn met hedendaagse literatuur, omdat ze in het verleden is ontstaan, met de bijhorende verschillen in taal en cultuur die drempels kunnen opwerpen voor lectuur en waardering. De eigen bestudering ervan (zie bijv. historicisme en New Historicism) is dan ook een voortdurende bezorgdheid van academia.
********De wetenschap die het gedrukte boek als materieel object bestudeert. Voor de literatuurhistoricus-filoloog die de tekstgeschiedenis wil nagaan, is de analytische bibliografie naast de codicologie en de manuscriptologie een noodzakelijke hulpwetenschap. Zij vereist kennis van bij het drukproces gebruikt materiaal (papier en letter) en van de methode van werken in de zetterij, drukkerij en binderij (kopij klaarmaken, zetten, opmaken, proefdrukken, corrigeren, drukken en binden) om fouten die optreden tijdens de transmissie van een tekst te kunnen herkennen en verklaren. Het centrale begrip in de analytische bibliografie is het collationeren, het vergelijken van exemplaren om te zien of er van hetzelfde zetsel gedrukt is. De eenheid van collationeren is de drukvorm (per vel een binnenvorm en een buitenvorm), die voor ieder bibliografisch formaat weer anders is. Nadat er een aantal of zoveel mogelijk exemplaren van een druk gecollationeerd zijn, is het mogelijk om een ideal copy te construeren, een meestal fictief exemplaar waarin de drukgeschiedenis van die bepaalde druk weerspiegeld wordt met alle correcties op de pers en cancels. \nEen analytisch-bibliografische beschrijving van zo’n ideal copy omvat tenminste de volgende elementen: short title, beschrijving van gegraveerde, gedrukte en franse titel, colofon, formaat, collatieformule, fingerprint, overzicht van paginering of foliëring, lijst van prenten, een korte inhoudsopgave, een lijst van gecollationeerde exemplaren met provenance-gegevens en verwijzingen naar het bibliografisch apparaat. Daarnaast kan er behoefte zijn aan één of meer van de volgende onderdelen: lettertype, watermerk, lijst met custoden, kopregels, afmetingen van de zetspiegel, een opgave van het aantal regels per pagina, een overzicht van katernsignatuurposities en een variantenoverzicht. \nNadat er binnen één druk gecollationeerd is, kan getracht worden om aan de hand van de via de analytisch-bibliografische methode gevonden tekstvarianten een ideale tekst (copy-text) samen te stellen, d.w.z. een tekst die de kopij het dichtst benadert. Daarnaast kan begonnen worden aan het vergelijken van drukken om de volgorde vast te stellen als ze niet gedateerd of gelijk gedateerd zijn. Maar met het afwegen van tekstuele varianten is het terrein van de tekstcriticus al betreden.\nDe analytische bibliografie is rond 1900 ontstaan uit de Shakespeare-filologie in de kring van de Bibliographical Society. De New Bibliography, zoals deze richting genoemd werd, is vooral ontwikkeld door A.W. Pollard, R.B. McKerrow en W.W. Greg. In Nederland is deze filologische hulpwetenschap geïntroduceerd door W. Hellinga. Analytisch-bibliografisch onderzoek op Nederlandse literaire teksten is o.a. verricht door Hellinga in Jan van der Noots Epitalameon (ed. W.A.P. Smit (1953)), door Grootes en Oey-De Vita m.b.t. Bredero's Spaanschen Brabander (in respectievelijk Nieuwe Taalgids 63 (1970), p. 28-32 en Spiegel der Letteren 12 (1969-1970), p. 268-283), door Veenstra m.b.t. Bredero's Griane (in Spektator 2 (1972-1973), p. 225-242, 333-348), door Van Selm m.b.t. Van Effens Hollandsche Spectator (in Studies voor Zaalberg, 1975, p. 187-259) en door Waterschoot in Van der Noots Poetische werken (dl. 1, 1975).
********De wetenschap die studie maakt van de archieven (archief-1 en archief-2) en van hun ordening en beschrijving. De wetenschappelijke opleiding tot archivaris in Nederland is een duale master aan de Universiteit van Amsterdam. De Archiefschool voor de hbo-opleiding archiefmedewerker is gevestigd aan de Hogeschool van Amsterdam. In Vlaanderen is de Master na master Archivistiek een interuniversitaire opleiding van de universiteiten van Antwerpen, Gent, Leuven en de VU Brussel. Voor de letterkundige zal een passieve kennis van ordenings- en beschrijvingsmethoden in de regel voldoende zijn om de weg te vinden in de archieven.
********Denigrerende benaming voor een romantype dat vanwege het stereotiepe verhaalverloop en de weinig uitgediepte personagebeschrijvingen tot de triviaalliteratuur wordt gerekend en dat gelezen zou worden door het lagere personeel omdat dat een lagere graad van opleiding had genoten. Er zijn tal van subgenres die onder deze romansoort vallen, zoals de kasteelroman, damesroman, doktersroman en de verpleegstersroman.
********Denigrerende kwalificatie van rederijkersliteratuur zoals die in de, vooral Zuidelijke, Nederlanden beoefend werd door de rederijkers tussen 1450 en 1570, waarmee men wil uitdrukken dat alle aandacht naar de gekunstelde vorm is uitgegaan in plaats van naar vorm én inhoud. Latere generaties dichters, geleerden en critici hebben zich vaak geërgerd aan de verstechnische capriolen (de zgn. 'rhetorike extraordinaire') zoals die bijv. voorkomen in acrostichon, aldicht, dobbelsteert, kreeft(ge)dicht, refrein-2 en schaakberd. Ook het veelvuldig gebruik van Bourgondische bastaardwoorden en de ongebonden lengte van de versregels wekte ergernis op. De term rederijkerij werd ook gebruikt voor tekstvormen uit andere perioden die een gekunstelde indruk maken.\nTegenwoordig wordt het begrip rederijkerij weer in algemene, niet-negatieve zin gebruikt ter aanduiding van rederijkersliteratuur.
********Deze term kan twee betekenissen hebben.\nDe eerste betekenis houdt in dat het niet gaat om een in proza geschreven tekst, maar een tekst van een dichter (dichtwerk, poëzie). De tweede betekenis staat tegenover 'prozaïsch' (zonder gevoel en verbeelding) en duidt op het poëtiseren in de zin van idealiseren.\nVandaar dat men met 'poëtische taal' twee verschillende dingen kan aangeven:\n1. Taal geschreven in verzen (vers-1) en niet in proza.\n2. Taal die niet transparant is, niet gericht op empirische feiten, maar gekenmerkt door de manier waarop het taalgebruik andere, nieuwe betekenissen voortbrengt. Dat kan op allerlei manieren gebeuren, zoals hantering van de grammatica, gebruik van beeldspraak en organisatie van de klank (prosodie). In het verlengde hiervan ligt de betekenis van dichterlijk gevoelig, idealiserend.\nEen en ander impliceert dat men, om misverstanden te voorkomen, bij het gebruik van het woord 'poëtisch' goed moet weten om welke betekenis(sen) het gaat.\nIn de praktijk blijkt dat men vaak bij het hanteren van het woord 'poëtisch' de tweede betekenis op het oog heeft. Reden om voor de eerste betekenis andere, ondubbelzinniger termen te gebruiken (bijv. 'in dichtvorm', 'in verzen').
********Dichtvorm verwant aan de stanza, voor het eerst toegepast door Edmund Spenser in The faerie queene (1590). De strofe bestaat uit negen regels: de eerste acht vijfjambisch (jambe), de laatste regel zesjambisch. Het rijmschema is ababbcbcc.\nEen van de zeldzame voorbeelden in de Nederlandse letterkunde is de Spenseriaanse stanza van W. Kloos toegepast in zijn, uit twintig strofen bestaande, gedicht ‘Dieper levensinkijk’, waarvan de slotstrofe luidt:\nAlles scheen weg te zullen vagen, wat\nOns leven was naast Liefde en Kunst. O, Ware,\nJa, kalm-waar-Groote, Leven-mijn, Gij Schat,\nOm 't diep-in-Schoone van Uw Zielzijn, Klare,\nDie voelend zaagt àl dingen als zij waren....\nLaat mij U wijden - 'k heb niet veel - dit kleen\nGeschenk - het is mijns levens beste - en varen\nWe dan weer verder, zooals steeds, getwêen\nNaar 't blijde scheemren, hoop ik, verrer Toekomst heen.\n(K.H. de Raaf, Willem Kloos, 1934, p. 268) 
********Didactische en geëngageerde toneelvorm, ontstaan aan het eind van de jaren '60 uit verzet tegen het repertoiretoneel, met als doel het publiek politiek en sociaal bewust te maken. De stukken hebben meestal een actueel sociaal gegeven als uitgangspunt waarop door de acteurs kan worden geïmproviseerd. Het publiek wordt vaak in een voorbespreking of in de inleiding op het stuk zelf uitgenodigd commentaar te leveren en er wordt gelegenheid gegeven tot discussie achteraf. Op grond van deze publieksinbreng kan het stuk worden bijgesteld. Soms wordt de uiteindelijk ontstane tekst ook uitgegeven. Bekende toneelgroepen van het vormingstheater zijn Proloog, Sater en Werktheater. Het Documentatiecentrum voor Dramatische kunst in Gent gaf tussen 2007 en 2010 vijf delen over geschiedenis en stof van het vormingstheater uit onder de titel Toneelstof.
********Die soort van vergelijking waarbij, in tegenstelling tot de asyndetische vergelijking, het beeld en het verbeelde met elkaar worden geconfronteerd door middel van het voorzetsel ‘van’: ‘Hij is een boom van een vent’. De Schoolmeester spreekt van ‘een Philistijn van een reus’ (De gedichten van De Schoolmeester, ed. Mathijsen & Van Deel, 1975, p. 222).\nSynoniem: van-vergelijking.
********Discipline die zich bezighoudt met de beschrijving, de interpretatie en de evaluatie van theater-2. De theaterkritiek zoals we die nu kennen in dagbladen en tijdschriften, ontstond in de loop van de 18de eeuw, toen een groter publiek toegang kreeg tot en geïnteresseerd raakte in de schouwburg, en de smaakmakers zich ook kritischer gingen opstellen tegenover de aangeboden kunstvormen.\nAlgemeen kunnen we stellen dat de theaterkritiek dezelfde functies vervult m.b.t. theater als de literaire kritiek tegenover de literatuur (zie literaire kritiek, recensie). Omdat het hier evenwel gaat om een vorm van performatieve kunst (performance-2), dient de criticus met erg verschillende elementen rekening te houden: naast de auteur en het stuk bijv. ook met de acteurs, de regie, het decor, enz. Belangrijk voor een beter begrip van de theaterkritiek is het feit dat de criticus steeds geconfronteerd wordt met een voorlopig eindproduct. Door het vluchtige en onherhaalbare karakter van de voorstelling is het toetsen van kritische uitspraken heel wat moeilijker dan bij een literair werk. In tegenstelling tot de film is het te beoordelen product van de theaterkritiek niet onveranderlijk (elke opvoering is weer anders). Op basis van zijn persoonlijke en eenmalige ervaring selecteert de criticus een aantal gegevens voor de beschrijving en voor de eventuele interpretatie. Afhankelijk van zijn opleiding, zijn kunstvisie en zijn ideologie zal elke criticus een eigen hiërarchie van argumenten hanteren om zijn oordeel over het opgevoerde stuk te funderen. Als bemiddelaar tussen de toneelmakers en de potentiële toeschouwers zal de criticus zich op de eerste plaats tot de laatsten richten. Hij kan het publiek aanmoedigen of afraden om een voorstelling bij te wonen. Daarnaast vervult theaterkritiek ook een bredere informatieve functie: niet alleen potentiële bezoekers, maar ook lezers met een algemene culturele belangstelling kunnen aan de hand van kritieken van op afstand het theaterleven en zijn ontwikkeling volgen. Voor de lezer van recensies is de criticus een deskundige. Zelden is hij echter de vertegenwoordiger van het collectieve oordeel van de toeschouwers. Vandaar dat de toneelmakers niet altijd veel aandacht besteden aan het oordeel van deze bevoorrechte kijker. Succes bij het publiek en een gevulde kassa zijn voor de gezelschappen zeker zo belangrijk. Toch kan kritiek verdere gevolgen hebben voor een toneelgroep, omdat gunstige of negatieve reacties vaak (onrechtstreeks) als criterium gehanteerd worden bij het toekennen of weigeren van subsidies.\nTen slotte vormen kritieken interessant onderzoeksmateriaal voor de theatergeschiedschrijver
********Discontinue vertelwijze, soms ook niet-continue vertelwijze, is een term uit de narratologie waarmee wordt aangegeven dat een verteller zijn verhaal niet als een aaneengesloten vertelling aanbiedt, zoals bij de continue vertelwijze, maar duidelijk sprongen in de tijd maakt, bijv. door te kiezen voor een scenische presentatie van zijn verhaal. Men mag de discontinue vertelwijze niet verwarren met de niet-chronologische vertelwijze, waarbij het gaat om de tijdsvolgorde van de vertelde gebeurtenissen. Zo is bijv. Louis Couperus’ roman Eline Vere (1889) discontinu verteld, omdat hij overwegend uit scènes is opgebouwd, maar men kan deze roman tegelijkertijd chronologisch verteld noemen. 
********Dit neologisme uit de vroege 21ste eeuw is een benaming voor een recent poëziegenre dat ontstond in de Amerikaanse internet cultuur maar dat inmiddels ook een aantal aanhangers heeft gevonden in het Nederlands: bijv. Ton van ’t Hof e.a., Flarf, een bloemlezing (2009). Het betreft verzen die – als een moderne vorm van readymade en collage – zijn samengesteld uit woorden en flarden tekst die men via internet-zoekoperaties bij elkaar heeft gegoogeld.  
********Doopsgezinde of anabaptistische literatuur is de literatuur, geproduceerd door aanhangers van het anabaptisme, een onderling weer verdeelde stroming binnen het gereformeerd protestantisme, waarin het accent ligt op individuele geloofsbeleving en bijbelse levensvernieuwing, afgescheidenheid van de wereld (geen overheidsambten, geen eedsaflegging, geweldloosheid), het vormen van een heilige gemeente van wedergeborenen naar apostolisch voorbeeld evenwel zonder organisatie (lekenpredikers), doop na belijdenis, strenge tucht bij onchristelijke levenswandel en sterke heilsverwachting.\nHet begin van de doperse beweging ligt in het tweede kwart van de 16de eeuw in de onenigheid tussen de gematigde Zwingli en voorstanders van een radicalere reformatie, die al snel de scheldnaam wederdopers kregen en vervolgd werden. Na 1530 verbreidde de beweging zich vanuit Embden over de Nederlanden vooral door toedoen van De ordonnantie Gods van Melchior Hoffman. In de jaren '40 van de 16de eeuw zijn als leiders van doopsgezinde groeperingen belangrijk: Menno Simons (mennonieten of menisten) met zijn Dat fundament des christelycken leers (1539-1540), Dirk Philips (dirkisten) met zijn Enchiridion oft hantboecxken (1564), Obbe Philips (obbisten), Jan van Batenburg (batenburgers), David Joris (davidjoristen) met zijn mystieke publicatie het Wonderboeck (1542) die van invloed is geweest op Hendrik Niclaes en zijn Huis der Liefde en op het Duitse piëtisme (piëtistische literatuur). Reeds uit 1562 dateert het eerste van een reeks doopsgezinde martelaarsboeken, het Offer des Heeren (ed. S. Cramer).\nNa tal van scheuringen en herenigingen bestonden midden 17de eeuw de groepering van de gematigde waterlanders in Noord-Holland en Friesland met leiders als Hans de Ries en Lubbert Gerrits, en die van de verenigde Vlaamse, Friese en Hoogduitse gemeentes. In de tweede helft van de 17de eeuw vond een nieuwe richtingenstrijd plaats tussen lamisten van de kerk Bij het Lam en zonisten van de kerk in De Zon. Lamisten en waterlanders verenigden zich in 1668. In de 18de eeuw kreeg het rationalisme meer vat op de doopsgezinden dan het piëtisme, wat bijv. blijkt uit het feit dat de doopsgezinde Nieuwenhuyzen de oprichter is van de Maatschappij tot Nut van het Algemeen
********Door 16de- en 17de-eeuwse schrijfmeesters (schrijver) geproduceerde boeken met lettervoorbeelden (‘exemplaer boecken’), vergelijkbaar met de letterproeven van drukkers. Vooral na de uitvinding van de kopergravure was het mogelijk de lettervoorbeelden te voorzien van veel en ingewikkeld krulwerk. Het eerste gedrukte schrijfboek (typografisch schrijfboek) was van de Italiaan Ludovico Arrighi (1522). In de Nederlanden waren het vooral cartografen en Franse schoolmeesters die zich op de kalligrafie wierpen, de eersten (Jodocus Hondius en Gerard Mercator) om duidelijke letters te vinden voor gebruik op hun kaarten, de laatsten (Felix van Sambix, Jan van den Velde, Maria Strick, Abraham van Overbeke) ten behoeve van het onderwijs.\nDe schrijfkunst werd in de 17de eeuw tot een rage
********Door B. Kruitwagen geïntroduceerde benaming voor het schrift dat door de Broeders van het Gemene Leven (Moderne Devotie) gebruikt werd voor het schrijven van boeken, een bezigheid waarmee zij in hun onderhoud voorzagen
********Door de leesbevorderende activiteiten van het Nederlands Bibliotheek en Lektuur Centrum (NBLC), de stichting Literaire Salon en de Stichting Lezen ontstaat sinds de jaren ’70 van de 20ste eeuw het fenomeen leeskring, ook wel leesclub of literatuurclub genoemd, een moderne versie van het leesgezelschap. Deze leesclubs zijn vaak gelieerd aan vrouwenorganisaties of plaatselijke bibliotheken. Onder professionele begeleiding van leeskringleiders wordt in tientallen kringen gediscussieerd over gezamenlijk gelezen literaire werken. Ook in het middelbaar en hoger onderwijs is de leeskring doorgedrongen.
********Door G.A. van Es in zijn Walewein-editie geïntroduceerde benaming voor de middeleeuwse ‘coma’: een leesteken (interpunctie) aan het eind van een versregel, bestaande uit een punt met daarboven een omgekeerde komma (punctus elevatus), (al of niet) in combinatie met een punctus (punt) in de daaropvolgende versregel.\nVoor degene die de tekst voordraagt, is dit leesteken een signaal, dat de voordrachtstoon niet moet dalen, omdat de zin op de volgende versregel nog verder gaat (enjambement), en dat er doorgelezen moet worden tot aan de punt in de volgende versregel of tot aan het einde van de volgende versregel, waar overigens zelden een punt staat. Bijv.:\nJouwe Ysabele die scone\nHeeft ju bi [subtylen] engiene.\nVerraden. ju staet te ghesciene\nGroten ramp ende swaer verlies\n(Penninc & Pieter Vostaert, De jeeste van Walewein en het schaakbord, ed. G.A. van Es (1957), dl. 1, p. 234, vs. 8010-8014).\nEen betere benaming zou wellicht ‘doorleesteken’ zijn.
********Doorgaans lovende redevoering (behorende tot het genus demonstrativum) gehouden ter gelegenheid van het overlijden of de begrafenis van een bepaald persoon. Als dusdanig is ze een onderdeel van de mortuaire literatuur. Er bestaan een aantal synonieme termen. Men spreekt ook van grafrede. Vanuit het Grieks stamt de term epitaphios (‘tot de begrafenis behorend’) en de Latijnse variant ervan epitaphius, maar deze zijn enigszins verwarrend door de gelijkenis met epitaaf of grafschrift. Met een Latijnse term kan men het hebben over een laudatio funebris (‘lofrede bij een begrafenis’) of oratio funebris (‘redevoering bij een begrafenis’).\nHet genre gaat terug op een retorische traditie in de oudheid. In het oude Griekenland werd de lijkrede uitgesproken bij de openbare begrafenis of herdenking van burgers die voor het vaderland hun leven hadden gegeven. Dit gebeurde door een van staatswege aangeduide redenaar. Het beroemdste voorbeeld is de rede van Pericles, opgetekend door Thucydides. Bij de Romeinen werd de lijkrede zeer lovend (vandaar laudatio funebris) en soms zelfs vleierig, volgens het principe ‘de mortuis nil nisi bene’ (over de doden alleen maar goeds). Ze werd soms echt uitgesproken, soms alleen schriftelijk verspreid. Naast de overledene werden ook zijn voorvaders en hun moedige daden geprezen. Aldus vormen deze laudationes een voorname bron voor de antieke biografie en geschiedenis. Het genre ontwikkelde zich in de Franse renaissance tot de ‘oraison funèbre’, voorzien van veel Latijnse citaten en retorische versieringen
********Drama waarin de held ten onder gaat aan een van te voren vaststaande ontwikkeling die aan een goddelijke macht of aan het fatum wordt toegeschreven. In feite is het noodlotsdrama een andere benaming voor de tragedie, met dien verstande dat in het noodlotsdrama de onafwendbaarheid van het tragische einde sterk benadrukt wordt. In die zin kan de klassieke tragedie (klassiek drama) noodlotsdrama genoemd worden, maar ook een romantisch treurspel als Adriaan van der Hoops De horoskoop (1838).
********Drama waarvan de handeling wordt bepaald door het psychisch conflict waarin één of meer personages zich bevinden. Een belangrijk dramatisch middel om deze innerlijke conflicten op het toneel te tonen is de monoloog. August Strindbergs eenakter Den Starkare (1890) wordt vaak genoemd als voorbeeld van een psychodrama. In het Nederlandse taalgebied heeft Lodewijk de Boers De pornograaf (1978), waarin de hoofdpersoon zijn gespletenheid in lange monologen toont, duidelijk trekken van een psychodrama.\nDe term wordt ook gebruikt voor het semi-improviserend toneel dat wordt gebruikt in de psychotherapie, waarbij conflictstof uit de persoonlijke problematiek wordt aangewend of waarbij men zich richt op emotionele spanningen die ermee kunnen worden afgereageerd. Ook wordt dergelijk toneel gebruikt om sociale vaardigheden aan te leren. Daarbij kunnen monologen (monoloog), rollenspel, poppenspel of marionettentheater worden ingezet als middelen.
********Dramatekst die niet bedoeld is voor opvoering, maar bestemd is om te worden gelezen. Bij uitbreiding wordt de term ook gebruikt voor dramateksten die in de praktijk uitsluitend geschikt blijken om te worden gelezen. De kenmerken van het leesdrama moeten dan ook gezocht worden in de mate waarin het onmogelijk is om het drama daadwerkelijk op de planken te brengen. Zulke kenmerken zijn bijv. het ontbreken van aanwijzingen binnen de tekst om een locatie te verwezenlijken en de tekst te visualiseren, de lengte van het stuk die opvoering in de praktijk niet goed mogelijk maakt, het gebrek aan handeling, het grote aantal (soms inactieve) personages of de ingewikkelde zinsbouw die de begrijpelijkheid bij het publiek in de weg staat. Voorts kan de gecompliceerdheid van de plot een belangrijke factor zijn. Door Hogendoorn werd het ontbreken van simultaneïteit in de dialogen aangegeven als een van de kenmerken van het leesdrama. \nTegenover deze beperkingen die een opvoering bemoeilijken, geeft het leesdrama de schrijver ruimte voor allerlei zaken die zijn verbeelding meer vrijheid verlenen. Anderzijds krijgt ook de scheppende verbeelding van de lezer meer kansen omdat hij zich de geboden situaties en personages zelf moet voorstellen en de neventekst zijn verbeelding niet in voorgeprogrammeerde banen leidt.\nIntussen dient men zich te realiseren dat de tegenstelling tussen opvoeringsgericht drama en leesdrama relatief is. Sommige stukken die voorheen als leesdrama golden, worden inmiddels opgevoerd en opvoeringsgerichte stukken worden nu soms alleen nog gelezen.\nAls typische voorbeelden van klassieke leesdrama’s gelden de toneelstukken van de Romeinse schrijver Seneca. Uit de middeleeuwse literatuur kunnen de teksten van Hrosvitha von Gandersheim (10de eeuw) en Mariken van Nieumeghen (ca. 1515) als leesdrama’s beschouwd worden. Het genre werd graag en veel beoefend door de Engelse romantici (het zgn. ‘closet drama’ van auteurs als Byron, Shelley, Keats en Wordsworth).  Andere voorbeelden van leesdrama’s zijn F. de Rojas’ La Celestina (1499-1502), Goethe’s Faust II (1831), Frederik van Eedens De broeders (1894), Albert Verwey’s Johan van Oldenbarnevelt (1895) en P. Claudels Le livre de Christoph Colomb (1935). Het toneelstuk Die letzten Tage der Menschheit (1918) van Karl Kraus, één grote satire op de Eerste Wereldoorlog en Oostenrijks rol daarin, kent zo’n 500 personages en zou bij integrale uitvoering 10 avonden in beslag nemen. Om die reden gold het lange tijd als leesdrama, hoewel het toch tot uitvoering is gekomen.
********Dramatisch genre van humanistische, pedagogische snit uit de 16de en 17de eeuw, sterk gebaseerd op de middeleeuwse moraliteiten en de Romeinse dramaturgie. Aanvankelijk was de voertaal het Neolatijn
********Dramatisch procedé dat erin bestaat een toneelstuk in te schakelen in het opgevoerde toneelstuk (vgl. inbedding in een verhalende tekst). We treffen het reeds aan in Mariken van Nieumeghen (1516) en in Shakespeares Hamlet (1600). Het procedé kan vele functies hebben: illustratie van of contrastwerking met het omkaderende stuk (mise-en-abyme). Het wordt ook vaak aangewend als kritische reflectie op het medium theater, meer bepaald als ondervraging van ‘schijn en wezen van de waarheid’ (Pirandello). Hugo Claus pastte de techniek toe in Pas de deux (1973).
********Dramatisch werk dat bestemd is om gespeeld te worden door amateurs die een bepaalde, meestal een religieuze of politieke doelstelling hebben en die vaak georganiseerd zijn rond een hen bindende idee. Het lekenspel is dan ook meer gericht op de ideële doelstelling ervan dan op de esthetische of spannende werking. In die zin sluiten lekenspelen aan bij het middeleeuwse mysteriespel en afhankelijk van de inhoud bij de propagandaliteratuur of de tendensliteratuur.\nLekenspelen werden vooral geschreven tussen de beide wereldoorlogen, o.m. door Henriëtte Roland Holst met Tolstoi (1930), De roep der stad (1933) en Gedroomd gebeuren (1935). Eerder had B. Brecht zijn sociaal getinte stuk Badener Lehrstück vom Einverständnis (1928) geschreven. Martinus Nijhoff schreef enkele religieuze lekenspelen rond kerkelijke hoogtijdagen, zoals De ster van Bethlehem (1941), Des heilands tuin (1943) en De dag des Heren (1949).
********Dramatisch werk waarin op amusante wijze over gewone mensen in alledaagse situaties gehandeld wordt en die ook wel komedie wordt genoemd. De bedoeling van het blijspel is vooral het amuseren en ontspannen van het publiek. Meestal begint het blijspel met verwikkelingen die naar een climax-1 gevoerd worden en tenslotte naar genoegen worden opgelost (happy end(ing)). Het komische effect wordt vaak bereikt doordat de toeschouwer op de hoogte is van zaken waar de personages in het stuk nog achter moeten komen, de zgn. dramatische ironie. Het blijspel laat menselijke fouten zien van een belachelijke kant en houdt op die manier de toeschouwer een spiegel voor. De bedoeling van het blijspel is vooral te amuseren, maar vaak niet zonder te moraliseren.Tot de meest gebruikelijke thema’s behoren liefdesverwikkelingen en menselijke zwakheden en ondeugden als schraapzucht, ingebeeldheid, kleinzerigheid e.d. De personages zijn types als de vrekkige oude man, de listige knecht, de jonge man met liefdesverdriet etc. Het blijspel ligt dicht bij de klucht (klucht-1), die echter korter en eenvoudiger van handeling is.\nWat zijn ontstaan betreft moet het blijspel als komedie zijn ontstaan in de sfeer van de Griekse feesten ter ere van Dionysus. Na een reeks offers en liederen aan de god gericht werd een processie gevormd waarin diverse groepen zingend door de straten trokken. Deze optochten zonder veel organisatie lieten ruimte voor improvisatie van gezangen vol spot en ironie. Daaruit zijn dan vroege vormen van min of meer gestructureerde komedies gegroeid, nl. een reeks toneeltjes, later door een intrige met elkaar verbonden, afgewisseld met een zang. Geleidelijk kreeg het genre een vastere vorm: maskers, een uitgebreid koor (24 leden i.p.v. 12 of 15 bij de tragedie), bonte kledij en lachwekkende typen waren de ingrediënten bij elke opvoering. Een algemeen geldende structuur ontbreekt, al wordt in het klassieke blijspel gebruik gemaakt van structuurelementen van de tragedie. Illusieverstorende onderdelen (parabasis) vormen de meest typische kenmerken van deze vroege komedies.\nIn Nederland is het vroegste blijspel Bredero’s Moortje (1615), een bewerking van Terentius’Eunuchus. P.C. Hooft heeft Plautus’ Aulularia naar ‘’s Landts gheleghenheyt verduytschet’ en gaf daarmee een voorbeeld van creatieve imitatio in zijn Warenar (1617). Het thema van de vrek zou later door Molière opnieuw worden benut voor zijn blijspel L’avare (1668). Pieter Langendijk onderging op zijn beurt invloed van Molière, bijv. in Het wederzijdsch huwelijksbedrog (1712). Men kan deze blijspelen classicistisch noemen wegens hun navolging van klassieke voorbeelden of hun pogen om de klassieke eenheden te volgen. Daartegenover staat het romantische blijspel, zoals Shakespeare dat schreef met bijv. A midsummernight’s dream (1595-1596) en The merchant of Venice (1596), spelen waarin ook wat somberder toonaarden worden aangeslagen. Het probleem met de term romantisch blijspel is echter dat hierdoor verwarring kan ontstaan met het bijvoeglijk naamwoord ontleend aan het periodebegrip romantiek, waarmee veeleer individualistische tendensen in het blijspel worden aangegeven
********Dramatische en verhalende vorm die traditioneel door de radio wordt uitgezonden en dat daarom ook wel radiospel genoemd wordt. In de beginjaren, de jaren twintig, leunde het hoorspel nog zeer sterk op de traditie van het toneel, maar het kreeg steeds meer een autonoom karakter door toepassing van akoestische middelen ter vervanging van de visuele mogelijkheden van het toneel. Zo werden de mogelijkheden van de expressiviteit van de stem uitgetest en werden sfeerscheppende geluidseffecten toegepast, zoals muziek, achtergrondgeluiden en geluidsimitaties. Hoorspelen kenden ook tal van andere verspreidingsvormen dan de radio, zoals LP, cassette, cd en internet.\nVeel auteurs hebben hoorspelen geschreven, al was het maar om den brode. Grote ophef veroorzaakte Orson Welles’ adaptatie van H.G. Wells’ The war of the worlds (1938) dat door de luisteraars als werkelijkheid werd ervaren. Bekend werden voorts de hoorspelen van F. Dürrenmatt, M. Frisch en Dylan Thomas’ Under Milk Wood (1954) in de vertaling van Hugo Claus onder de titel Onder het melkwoud (1961), met groot succes in Nederland uitgezonden. Populair was de hoorspelserie De familie Doorsnee (1954) van Annie M.G. Schmidt. Andere Nederlandstalige hoorspelschrijvers zijn L.P. Boon (Het geweerschot, 1951
********Dramatische voorstelling van het leven, lijden en sterven van vroege vertegenwoordigers van het christendom. Het genre ontstond in de middeleeuwen en kende een groot succes in de barok, o.m. met Gryphius in het Duitse taalgebied, Calderón in Spanje en Corneille in Frankrijk (bijv. Théodore, vièrge et martyre, 1645). Zie ook hagiografie, mirakelspel en jezuïetendrama.
********Dramatype waarin de aan Aristoteles toegeschreven normen van de eenheid van tijd en handeling en de daaruit afgeleide norm van de eenheid van plaats zijn toegepast (eenheid van handeling, tijd en plaats). Deze normen worden de aristotelische eenheden genoemd. Dit type drama kent bovendien een vaste organisatie van de plot, beginnend met de expositie, gevolgd door de intrige, de climax-2, de catastrofe en de peripetie. Deze indeling leidde tot een opbouw in vijf bedrijven, al dan niet telkens gevolgd door een rei-1. Vanwege de vaste opbouw van dit soort drama met z’n opgang, climax en neergang, spreekt men ook wel van symmetrisch drama. De organisatie van de klassieke tragedie en als gevolg daarvan van het renaissancedrama en het classicistisch drama volgens deze indeling in bedrijven is overigens niet afkomstig van Aristoteles, maar van Horatius.
********Dramavorm die speciaal voor het medium televisie is vervaardigd. Het televisiespel maakt gebruik van de toneelconventies (bijv. de dialoog), maar ook van de mogelijkheden die het medium biedt en die het vergelijkbaar maken met de film, zoals de close-up, het inlassen van documentaire gedeelten, de verruiming van tijd en plaats e.d. De directe impact op het publiek ontbreekt echter. \nReeds in het allereerste stadium van het nieuwe medium televisie (jaren ’30) experimenteerde men met het genre, maar pas na WOII kende het een doorbraak. In Europa werd Engeland spoedig toonaangevend en dat is lang zo gebleven. Men onderscheidt enerzijds televisiespelen die, ook als ze in een reeks worden uitgezonden, telkens een afgerond en zelfstandig geheel vormen en in één uitzending op het scherm verschijnen, en anderzijds de televisieserie waarbij, naar het model van het literaire feuilleton, de dramatische actie zich ontvouwt door verschillende afleveringen heen. Cliffhangersituaties (cliffhanger) dienen daarbij om de trouw van de kijker te bewerkstelligen. Ze worden echter steeds vaker gebruikt binnen individuele uitzendingen, m.n. vlak voor momenten waarop reclamespots worden ingelast.\nDe populaire, vaak op publieksreacties inspelende en soms eindeloos voortgezette feuilletonromans uit de 19de eeuw vinden we terug in de moderne televisiesoap. De voorbeelden daarvan stammen uit de Verenigde Staten met series als Dallas (1978-1991), Dynasty (1981-1989), The bold and the beautiful (1987- ...), en uit Engeland met Coronation Street (1960- ...) en EastEnders (1985- ...). In het Nederlandse taalgebied werden deze soaps nagevolgd met o.m. Goede tijden, slechte tijden (1990- ...), Onderweg naar morgen (1994-2010), Goudkust (1996-2001), De Pfaffs (2002-2012) en Thuis (1995- ...).\nTelevisiedrama kan speciaal voor uitzending op TV geschreven zijn, maar kan ook berusten op adaptatie van een bestaand toneelstuk, roman of novelle. Tal van werken uit de 19de en 20ste eeuw werden voor televisie bewerkt, al dan niet voor uitzending in afleveringen. Vaak was zo’n TV-bewerking aanleiding voor een speciale uitgave, waarmee de oorspronkelijke tekst opnieuw in de aandacht kwam. Bekend werden de TV-bewerkingen van romans van Charles Dickens en Jane Austen. Lodewijk de Boer, Dimitri Frenkel Frank, Maria Goos en Jan Matterne schreven voor de Nederlandstalige TV. Voor de VARA-serie Klaverweide werd het scenario geschreven door een aantal auteurs. Voorts werden bekende romans of verhalen bewerkt tot televisiespelen, zoals Louis Couperus’ roman Van oude menschen, de dingen die voorbij gaan (1906), H. Teirlincks Maria Speermalie (1940), Belcampo’s Het grote gebeuren (1958) en Tom Lanoye’s trilogie Het goddelijke monster (1997-2002).\nZie ook dramedy en sitcom voor de meer humoristische varianten.
********Dramavorm waarin de handeling in feite reeds heeft plaats gevonden in het verleden en het drama zich toespitst op de ontwikkelingen en de ontknoping die het gevolg zijn van die handeling. Personages en toeschouwers worden zich pas in de loop van het drama bewust van wat is voorgevallen in het verleden en van de gevolgen daarvan. Men spreekt ook van een late point of attack. \nEen dergelijke dramaopbouw kenmerkt bijv. Sofokles’ Koning Oidipous. De meeste detective-stukken hebben een soortgelijke bouw. Analytisch drama was ook in trek bij het naturalisme, omdat het vooral voorstelling van karakter en milieu kan geven, waarvoor de handeling slechts startmotor is. Om die redenen wordt John Gabriel Borkman (1896) van Henrik Ibsen bijv. een analytisch drama genoemd.
********Dramavorm waarin het zwaartepunt van de handeling ligt op de karaktereigenschappen van één of meer personages en de manier waarop ze daardoor reageren in conflictsituaties. In het karakterdrama worden de personages getekend naar hun innerlijke identiteit en wordt de intrige bepaald door hun psychologisch bepaalde drijfveren. Opvallend is wel dat in het karakterblijspel (comédie de caractère) overwegend sprake is van typeringen (de vrek, de melancholicus, de intrigant e.d.) en in de karaktertragedie van veel meer individueel-psychologische karakteruitbeelding. Veelal zijn in het karakterdrama de grenzen tussen het komische en het tragische niet zo absoluut. Zowel in Bredero’s Spaanschen Brabander (1618) als in Tsjechovs De kersentuin (1903) komen beide elementen voor.\nIn het karakterdrama spelen bij voorkeur grote thema’s, zoals de zin van het lijden, persoonlijke vrijheid, de macht van het verleden over het heden e.d. een rol. Belangrijke auteurs van karakterdrama zijn Henrik Ibsen (bijv. Hedda Gabler, 1890) en Anton Tsjechov (bijv. Oom Wanja, 1897). Een Nederlands auteur van dit type drama is Herman Heijermans (bijv. Dora Kremer, 1893).
********Drukkersterm – ook aangeduid als inslaan, insluiten, opkooien of overslaan – voor het zodanig rangschikken van de bladzijden zetsel in de vorm dat ze na het afdrukken en vouwen de juiste volgorde hebben en voor het zodanig vastzetten van de gezette bladzijden in de vorm dat ze niet in pastei vallen en de goede afstand van elkaar hebben in verhouding tot het wit. Soms wordt alleen de eerste activiteit met overslaan of inslaan aangeduid en de tweede met formaatmaken, insluiten of opkooien, maar meestal worden de termen door elkaar heen gebruikt. Voor ieder bibliografisch formaat moet anders overgeslagen worden. De diverse drukkershandboeken geven daarvoor allerlei schema's. Fouten bij het overslaan worden in de regel tijdig ontdekt bij de proefdruk of drukproef. Bij het formaatmaken worden de ruimten tussen de pagina's zetsel opgevuld met kooien en schenen, het zgn. formaatgoed. Om schoondruk en weerdruk goed register te laten maken (register maken), moet ervoor gezorgd worden dat men voor binnenvorm en buitenvorm hetzelfde formaatgoed gebruikt. Wanneer van een oplage een uitgave op groot en klein papier gedrukt wordt, moet de verhouding van de marges gewijzigd worden, wat men versteken noemt.
********Drukkersterm voor door de letters of – in geval van diepdruk – door de koperplaat in het papier gedrukt reliëf. Moet ontstaat bij hoogdruk wanneer het zetsel niet goed gedresseerd is. Meestal wordt bij de proefdruk tijdig geconstateerd dat de pers moet maakt.\n\n\n\n\n\n\n\nIn de rechterbenedenhoek van de rectozijde van een folium is een v-vormig teken overdwars ingedrukt, veroorzaakt door een formaatsignatuur op de versozijde (1473). [bron: W.Gs Hellinga, Kopij en druk in de Nederlanden (1962), p. *12]
********Drukkersterm voor een aan beide zijden bedrukt vel dat als drukproef naar een auteur gezonden wordt die niet in de buurt woont van de drukkerij waar zijn werk gedrukt wordt. Het is de bedoeling dat de auteur de proef heel snel corrigeert en terugstuurt omdat anders het werk stagneert bij gebrek aan letter.
********Drukkersterm voor het op de juiste wijze tegenover en op elkaar staan van de drukregels op recto-zijde en verso-zijde van een blad-2. Om de schoondruk en weerdruk goed register te laten maken, dient het formaatmaken van binnenvorm en buitenvorm nauwkeurig te hebben plaatsgevonden. Vervolgens is het nodig dat het vel voor de weerdruk precies op dezelfde plek op de pers wordt vastgeprikt.
********Drukkersterm voor het wijzigen van het wit wanneer binnen een oplage twee uitgaven gemaakt worden op groot en klein papier. Daartoe moet de vorm losgekooid en het formaatgoed (formaatmaken) herschikt worden met versteekhouten. Het versteken is nodig om een goede bladspiegel te krijgen. Van de gelegenheid kan gebruik gemaakt worden om een correctiefase in te lassen, want de drukvorm is dan toch los. Correctie tijdens het versteken heeft bijv. plaatsgevonden in Smalleganges Nieuwe cronyk van Zeeland (1696).
********Drukkersterm, afkomstig van de merknaam 'ozalid', geregistreerd in 1929, voor lichtgevoelig kopiëren. De term heeft betrekking op de laatste drukproef voordat de definitieve drukplaten voor de offsetpers gemaakt worden. De ozalid bestaat uit een lichtdruk- of diazotypie-kopie op papier van de gefotografeerde en op film gemonteerde pagina's: de te drukken delen zijn wit en het wit van de pagina is zwart. Vaak is deze laatste proef de eerste mogelijkheid voor de auteur van het desbetreffende boek om te controleren of alle illustraties op de juiste plaats zijn opgenomen.
********Drukkunst of typografie is een vermenigvuldigingstechniek die bestaat uit het met kracht drukken van een met inkt ingesmeerde drukvorm op het te bedrukken materiaal (meestal papier, maar soms ook perkament of zijde). Reeds in de 8ste en 9de eeuw werden in Japan en China teksten vermenigvuldigd via houtblokken. Het drukken met losse houten karakters dateert uit het 11de-eeuwse China
********Drukpers uit de beginperiode van het gedrukte boek toen de pers nog volledig met de hand bediend moest worden. Pas in de 19de eeuw kwam het mechanisch drukken op gang, wat niet wegneemt dat men, vaak uit esthetische overwegingen, nog tot op de dag van vandaag met behulp van de handpers boeken is blijven produceren. Met name voor bibliofiele uitgaven wordt veel gebruik gemaakt van originele handpersen en vaak ook van speciaal lettermateriaal. Drukkers van private presses hebben zich verenigd in de Stichting Drukwerk in de Marge.\n\n\n\n\n\n\n\nOudst bekende afbeelding van een drukker aan een handpers (1507). [bron: H. van Krimpen, Boek over het maken van boeken (19862), p. 66].
********Druktechnische en bibliografische term voor alle exemplaren van een druk die tot dezelfde aanmaakeenheid behoren. In de periode van de handpers valt de oplaag meestal samen met de druk omdat het zetsel van een drukvorm na het voltooien van de beoogde oplage gedistribueerd werd om weer voor de volgende drukvorm gebruikt te kunnen worden. Wanneer het zetsel blijft staan, kan men steeds opnieuw naar behoefte nieuwe oplagen (bijdruk) maken, die al of niet herzien worden. Strikt genomen is het met de fotografische facsimilemethode mogelijk om nu een 2de oplage te vervaardigen van een boek waarvan het zetsel al eeuwen geleden gedistribueerd is. Een zo verkregen oplage wordt echter gewoonlijk aangeduid als reprint of facsimile-editie.\nIn de praktijk wordt oplage ook in andere, meer kwantitatieve betekenissen gebruikt, nl. als ‘drukoplage’ (het totaal aantal exemplaren dat van één druk van een werk is gemaakt, dus alle oplagen samen) en als ‘titeloplage’ (het aantal exemplaren dat in de loop van de tijd in totaal van een werk is verschenen, dus alle oplagen en drukken samen). De druktechnische term voor oplage zou ter onderscheiding van de beide andere termen dan ‘deeloplage’ kunnen luiden.\nDe aanduiding van oplagen in moderne boeken gebeurt wel met duizendtallen, bijv. ‘1ste dr., 10de-12de duizendtallen’, maar meestal met alleen de vermelding ‘2de, enz. oplage’.
********Druktechnische term uit de musicologie voor een door O. Petrucci ontwikkeld muziekdruksysteem in twee drukgangen, waarbij de notentypen op de reeds gedrukte notenbalken gedrukt worden. Het andere muziekdruksysteem is de enkeldruk.
********Druktechnische term uit de musicologie voor een door Pierre Haultin ontwikkeld muziekdruksysteem in één drukgang, waarbij het in metaal gegoten type bestond uit een noot op haar bijbehorend balksegment. Het andere muziekdruksysteem is de dubbeldruk.\n\n\n\n\n\n\n\n Enkeldruk van de Vingt et six chansons […]gedrukt door J. Susato in 1543. [bron: R. Dusoir e.a. (red.), Antwerpse muziekdrukken (1996), p. 19].
********Druktechnische term voor de afdruk in het papier van niet geïnkt zetsel als gevolg van opvulling van zetsel met letters in plaats van met wit, óf van doordruk op een tweede vel papier bij het vervaardigen van een proefdruk, óf van het niet goed inkten van het zetsel. Als boekbindersterm wordt blinddruk ook gebruikt voor blindstempeling.\n\n\n\n\n\n\n\nBlinddruk door letteropvulling (1488). [bron: W.Gs Hellinga, Kopij en druk in de Nederlanden (1962), p. *18].
********Druktechnische term voor de druk die op de verso-zijde van het reeds aan één zijde bedrukte vel wordt aangebracht. De weerdruk dient goed register te maken (register maken) met de schoondruk. Wanneer zowel schoon- als weerdruk aangebracht zijn, is het vel compleet met de binnenvorm en buitenvorm waarna het tot een katern gevouwen kan worden.\nGewoonlijk bestaat de weerdruk uit de buitenvorm omdat men begint met de binnenvorm die eerder klaar is, maar strikt noodzakelijk is dat niet. Wanneer men een vel aantreft waarop de weerdruk ontbreekt of waar die slecht register maakt met de schoondruk, heeft men misschien te maken met een proefdruk.
********Druktechnische term voor de druk die op één zijde van een blanco vel wordt aangebracht. Later – nadat de inkt van de schoondruk gedroogd is – wordt op de verso-zijde de weerdruk aangebracht. Het vel is dan compleet met de binnenvorm en buitenvorm waarna het tot een katern gevouwen kan worden.\nGewoonlijk zal men voor de schoondruk de binnenvorm op de pers leggen, omdat die eerder klaar is dan de buitenvorm, maar strikt noodzakelijk is dat niet. Wanneer men een vel aantreft waarop de weerdruk ontbreekt of waar de weerdruk slecht register maakt (register maken) met de schoondruk, zou men te maken kunnen hebben met een proefdruk.
********Druktechnische term voor de drukvorm die het zetsel bevat dat bij seriatim zetten de pagina's van de schoondruk oplevert. In de binnenvorm zitten dus de tweede en voorlaatste pagina van een katern. Het zetsel dat de pagina's van de weerdruk bevat, zit in de buitenvorm. Binnen- en buitenvorm samen bevatten het zetsel voor het gehele vel dat – na bedrukt en gevouwen te zijn – een katern vormt.\nHet is bij het collationeren van belang om te weten welke pagina's tot dezelfde vorm behoren. Voor een correctie op de pers in een bepaalde pagina moet immers de gehele vorm losgekooid (loskooien) worden, bij welke gelegenheid dan ook andere, minder storende zetfouten of drukfouten in dezelfde vorm gemakkelijk gecorrigeerd kunnen worden. \nIn de binnenvorm zitten bij folio-1-formaat (in het eerste gepagineerde katern van een boek) bladzijde 2 en 3 of folium 1 verso en 2 recto (zie blad-2, verso-zijde en recto-zijde). Bij kwarto-formaat zijn dat blz. 2, 3, 6 en 7 of fol. 1v, 2r, 3v en 4r en bij octavo-formaat blz. 2, 3, 6, 7, 10, 11, 14 en 15 of fol. 1v, 2r, 3v, 4r, 5v, 6r, 7v en 8r. Voor de kleinere formaten raadplege men de hieronder genoemde literatuur.
********Druktechnische term voor de drukvorm die het zetsel bevat dat bij seriatim zetten de pagina's van de weerdruk oplevert. In de buitenvorm zitten dus de eerste en laatste pagina van een katern. Het zetsel dat de pagina's van de schoondruk bevat, zit in de binnenvorm. Buiten- en binnenvorm samen bevatten het zetsel voor het gehele vel dat – na bedrukt en gevouwen te zijn – een katern vormt.\nHet is bij het collationeren van belang om te weten welke pagina's tot dezelfde vorm behoren. Voor een correctie op de pers in een bepaalde pagina moet immers de gehele vorm losgekooid (loskooien) worden, bij welke gelegenheid dan ook andere, minder storende zetfouten of drukfouten in dezelfde vorm gemakkelijk gecorrigeerd kunnen worden.\nIn de buitenvorm zitten bij folio-1-formaat (in het eerste gepagineerde katern van een boek) bladzijde 1 en 4 of folium (blad-2) 1 recto en 2 verso. Bij kwarto-formaat zijn dat bladzijden 1, 4, 5 en 8 of fol. 1r, 2v, 3r en 4v en bij octavo-formaat de bladzijden 1, 4, 5, 8, 9, 12, 13 en 16 of fol. 1r, 2v, 3r, 4v, 5r, 6v, 7r, 8v enz. 
********Druktechnische term voor een drukfout, veroorzaakt door het verschuiven van het frisket (het onderdeel van de drukpers dat over het te bedrukken vel neergeklapt wordt) waardoor een gedeelte van het zetsel niet via de in het frisket uitgespaarde openingen wordt afgedrukt, of door het onzorgvuldig inleggen van een vel papier waardoor een deel van het vel dubbelslaat. In het laatste geval hoeft niet altijd tekstverlies te ontstaan, als het omgevouwen gedeelte tenminste niet te groot is en als het bij het snijden en binden omgevouwen blijft.\n\n\n\n\n\n\n\nAfbijtsel ontstaan door plooiing van het drukvel (1474). [bron: W.Gs Hellinga, Kopij en druk in de Nederlanden (1962), p. *9]
********Druktechnische term voor het door middel van spaties tussen de woorden opnieuw uitvullen van een regel zetsel wanneer blijkt dat de tekst niet goed uitkomt aan het eind van een pagina of alinea of wanneer als gevolg van correctie van een drukproef of door een correctie op de pers tekst geschrapt is. In het laatste geval kunnen in de definitieve tekst zulke passages dan opvallen door meer spatie dan in de omringende tekst. Vaak echter kan een zetter uit de periode van de handpers ook door wijzigingen in de spelling het probleem van het uitdrijven ondervangen (bijv. door een slot-‘n’ te plaatsen in plaats van een afbrekingsstreepje boven de voorafgaande klinker). Het tegenovergestelde procedé heet inwinnen.\n\n\n\n\n\n\n\nZorgvuldig uitgedreven kolom (links), vaak door verandering in spelling (1475). [bron: W.Gs Hellinga, Kopij en druk in de Nederlanden (1962), p. *14]
********Druktechnische term voor het door middel van spaties vol maken van een regel zetsel in de zethaak. Wanneer dat aan het eind van een regel gebeurt – zoals soms te constateren valt in de beginperiode van de drukkunst – betekent dat in druk ongelijke regels. Om typografische en taalkundige eenheden niet met elkaar in botsing te brengen, zal de zetter nu eens woorden moeten afbreken of anders moeten spellen (een vrijheid die de zetter in de periode van de handpers vaak had), dan weer meer of minder spatie tussen de woorden moeten aanbrengen (uitdrijven, respectievelijk inwinnen).\n\n\n\n\n\n\n\nUitgevulde titel bij een gedicht van Henriëtte Roland Holst (1895). [bron: Bibliopolis]
********Druktechnische term voor het zetsel waarmee één zijde van het vel bedrukt wordt. De binnenvorm, die meestal het eerst klaar is, levert de schoondruk
********Druktechnische term voor het, door middel van het verwijderen van spaties tussen de woorden, opnieuw uitvullen van een regel zetsel wanneer blijkt dat de tekst niet goed uitkomt aan het eind van een pagina of alinea (hoerenjong) of wanneer als gevolg van correctie van een drukproef of door een correctie op de pers tekst toegevoegd moet worden.\nIn het laatste geval kunnen in de definitieve tekst zulke passages dan opvallen door minder spatie dan in de omringende tekst. Vaak echter kan een zetter uit de periode van de handpers ook door wijzigingen in de spelling het probleem van het inwinnen ondervangen (bijv. door een slot-‘n’ te vervangen door een afbrekingsstreepje boven de voorafgaande klinker). Het tegenovergestelde procedé heet uitdrijven.\n\n\n\n\n\n\n\nFranse tekst met een teken voor het inwinnen. [bron: H. van Krimpen, Boek over het maken van boeken (1966), p. 69].
********Drukwerk dat periodiek verschijnt, meestal in de vorm van gebrocheerde of geniete cahiers van uiteenlopend formaat. Doorgaans spreekt men bij een dagblad of weekblad van kranten en bij publicaties met een lagere frequentie van tijdschriften, maar ook de vormgeving kan bepalend zijn voor dat onderscheid: bij bladen als Vrij Nederland of Elsevier blijft men van weekbladen spreken, maar wekelijkse periodieken als Libelle, Margriet of Panorama worden weer wel tijdschriften genoemd. \nVrijwel altijd kent een tijdschrift een redactie-1, ook al is daarvoor soms maar één persoon verantwoordelijk, zoals met Tirade lange tijd het geval is geweest. Veel tijdschriften zijn verbonden aan uitgeverijen die op die manier trachten jong talent hun fonds binnen te loodsen of al bekende auteurs aan zich te binden. \nHet verschijnsel tijdschrift ontwikkelde zich vanaf de 17de eeuw en kende in de 18de eeuw een hoogtepunt. Aanvankelijk met geleerdentijdschriften zoals de Journal des Savants (vanaf 1665), de Nouvelles de la République des Lettres (vanaf 1684), de Boekzaal van Europe (1692-1700) van Pieter Rabus. Daarna verschenen veel tijdschriften in de vorm van op een breder publiek afgestemde spectatoriale geschriften (Lat. spectare = kijken naar, observeren) en de zgn. ‘moralische Wochenschriften’. De Engelse tijdschriften The Tatler (vanaf 1709), The Spectator (vanaf 1711) werden overal in Europa nagevolgd: Le Spectateur Français (vanaf 1722), De Hollandsche Spectator van Justus van Effen (vanaf 1731) e.a.\nVeel 18de- en 19de-eeuwse tijdschriften werden in het Nederlandse taalgebied aangeduid met de term ‘magazijn’, waarmee werd aangegeven dat ze een voorraadkamer vol onschatbare informatie zouden zijn, zoals het Magazijn van geschiedenissen, romans en verhalen (1790-1796) of het Magazijn voor wetenschappen, kunsten en letteren (1822-1830). Tegenwoordig wordt deze term nog wel gebruikt, zoals blijkt uit het Nieuw Letterkundig Magazijn van de Maatschappij der Nederlandse Letterkunde. Ook de term magazine en revue wordt als synoniem gebruikt.\nNaast tijdschriften van algemene inhoud zijn er tijdschriften die gericht zijn op een speciaal onderwerp of vakgebied, zoals vaktijdschriften of literaire tijdschriften. Tot de vaktijdschriften behoren binnen de neerlandistiek bladen als Nederlandse Letterkunde, Forum der Letteren, Spiegel der Letteren, Literatuur, De Nieuwe Taalgids, Tijdschrift voor Nederlandse Taal- & Letterkunde. Literaire tijdschriften zijn o.m. Bzzlletin, Dietsche Warande & Belfort, Nieuw Vlaams Tijdschrift, Maatstaf en De Revisor. Daarnaast zijn er tijdschriften die gewijd zijn aan één auteur: bijv. Guido Gezelle, L.P. Boon, Multatuli, S. Vestdijk.\nHet literair-historisch belang van tijdschriften is bijzonder groot: ze bieden een forum voor literaire krititiek en hebben bijgedragen aan het historisch proces van verandering van literaire opvattingen. In die zin worden literaire tijdschriften door literatuurhistorici beschouwd als één van de institutievormen (institutie) die een rol spelen in de ontwikkeling van de literatuur. Ze bieden een verzameling teksten van allerlei aard die informatie verschaffen over het literaire leven van een bepaalde periode en de toen geldende literaire inzichten in bijdragen als manifest, polemiek, recensie, literaire prijzen, e.d. (vgl. de rol van De Nieuwe Gids voor de Tachtigers of die van de Van Nu en Straksers (zie ook Van Nu en Straks op de DBNL)).\nVoor volledige overzichten van voor de neerlandistiek belangrijke tijdschriften van na 1940 kan men de tijdschriftenlijst van de Bibliografie van de Nederlandse taal- en literatuurwetenschap (BNTL) raadplegen. Overzichten van 19de-eeuwse tijdschriften verschenen in De Negentiende Eeuw (vanaf 1977). Reeksen monografieën die aan tijdschriften zijn gewijd of waarin de inhoud van tijdschriften is geregistreerd zijn de Bibliografie van de literaire tijdschriften in Vlaanderen en Nederland (BLTVN), de Bibliografie van de Vlaamse tijdschriften in de negentiende eeuw, Bibliografische analyses, Literaire tijdschriften in Nederland (LTN) en de Monografieën van Literaire Tijdschriften (MLT-reeks). 
********Dutch Songs Online is een samenwerkingsverband van de Universiteit Utrecht, de DBNL en het Meertens Instituut. Doel is het creëren van een database met 100.000 Nederlandstalige liedteksten uit de periode tot 1900. Hiervoor wordt gebruik gemaakt van twee reeds bestaande bestanden, de DBNL en de Nederlandse liederenbank van het Meertens Instituut. Hieraan worden transcripties van liedteksten, scans en contextualisering toegevoegd.
********Een afgerond stuk beschouwend proza of uiteenzetting, waarin een auteur een meestal persoonlijk, moraliserend of kritisch standpunt inneemt ten opzichte van een bepaald onderwerp van godsdienstige, maatschappelijke, wetenschappelijke of cultuurhistorische aard. Vooral in de 18de eeuw was de term in gebruik voor prozastukken die vergelijkbaar zijn met het essay of de verhandeling. Van Justus van Effens De Hollandsche Spectator (1731-1735) werd bijna 60% van de totale plaatsruimte ingenomen door ‘vertoogen’. A.W. Stellwagen stelde een bloemlezing hieruit samen onder de titel J. van Effen. De Hollandsche Spectator. Eene bloemlezing van een en tachtig vertoogen (1889). Maar ook later werd de term gebruikt voor dit type opstellen, o.m. door V.E. van Vriesland voor zijn bundel Onderzoek en vertoog (2 dln, 1958) en G. van der Graft voor zijn Verzameld vertoog (1989). 
********Een aflevering of fascikel bestaat uit één katern of meer katernen van een boek, serie of tijdschrift, die niet afzonderlijk de status van een boek, band of deel bezitten. Doorgaans worden afleveringen doorgepagineerd omdat ze later samen met andere afleveringen in één band worden gebonden. Bij het binden werden vaak de omslagen met de bibliografische gegevens (uitgever, jaar van publicatie) verwijderd zodat later de publicatiegeschiedenis moeilijk is vast te stellen. Het publiceren in afleveringen veronderstelt een systeem van intekening of abonnement. In Nederland zijn de vroegste sporen daarvan terug te vinden in de tweede helft van de 17de eeuw. Een voorbeeld van een werk dat gedurende een lange periode (1864-1998) in 686 afleveringen verscheen, is het Woordenboek der Nederlandsche taal.\nZie ook hoofdstuk.
********Een afzetter of afsetter is een inkleurder van kaarten, prenten, atlassen en boekillustraties uit de periode dat kleurendruk van etsen en gravures nog niet mogelijk of in ieder geval nog niet gangbaar was. Het was zeer specialistisch werk dat meestal in opdracht van kapitaalkrachtige bibliofielen (bibliofilie) werd verricht. De beroemdste afzetter is de 17de-eeuwse Amsterdammer Dirk Jansz. van Santen die de duurste verfstoffen gebruikte voor o.a. het inkleuren van de atlassen van Van der Hagen (Koninklijke Bibliotheek Den Haag) en Van der Hem (Österreichische Nationalbibliothek, Wenen) en van een aantal statenbijbels.\n\n\n\n\n\n\n\nKaart van de Straat Magellaan met een door de afzetter ingekleurde gravure (1635). [bron: W.Gs Hellinga, Kopij en druk in de Nederlanden (1962), p. *63]
********Een als afgerond geheel verschenen bibliografie, die in tegenstelling tot een lopende bibliografie, niet bedoeld is om voortgezet te worden. Wel kunnen na verloop van tijd elders (bijv. in artikelen in tijdschriften) aanvullingen gepubliceerd worden. Zo zijn op de in principe afgesloten Bibliographie van Vondels werken (1888) door J.H.W. Unger op tal van plaatsen correcties en aanvullingen verschenen, variërend van jaarverslagen van het Vondel-Museum tot voetnoten bij tijdschriftartikelen en de rubriek ‘Aanvullingen op ..’ in het tijdschrift Dokumentaal.
********Een auteur die 'om den brode' schrijft (zie ook potboiler). De term heeft negatieve connotaties (veelschrijverij
********Een auteursbibliografie is een bibliografie van de publicaties van (subjectieve bibliografie) en/of over (objectieve bibliografie) een auteur. Men spreekt ook wel – meer in het algemeen – over een persoonsbibliografie.\nEen voorbeeld van een subjectieve auteursbibliografie is J.H.W. Unger, G.Az. Brederoo. Eene bibliographie (1884). Een objectieve auteursbibliografie is die van E.K. Grootes e.a., Objectieve persoonsbibliografie van G.A. Bredero 1618-1969 (1986).
********Een bibliografie die de beschrijvingen bevat van de door een bepaald persoon geproduceerde publicaties of van de primaire literatuur met betrekking tot een bepaald onderwerp, in tegenstelling tot een bibliografie van de secundaire literatuur die objectieve bibliografie heet.\nEen voorbeeld van een subjectieve persoonsbibliografie is J.H.W. Unger, G.Az. Brederoo. Eene bibliographie (1884)
********Een bibliografie die de literatuur beschrijft die over een bepaalde persoon of een bepaalde zaak verschenen is (secundaire literatuur), dit in tegenstelling tot een bibliografie van primaire literatuur die subjectieve bibliografie heet.\nEen voorbeeld van een objectieve persoonsbibliografie of auteursbibliografie is de Objectieve persoonsbibliografie van G.A. Bredero 1618-1969 (1986) door E.K. Grootes, P.C. Punt & P.J. Verkruijsse.
********Een bibliografie die in regelmatige afleveringen verschijnt (per kwartaal, halfjaar of jaar) in tegenstelling tot een afgesloten bibliografie. Wil een lopende bibliografie van enige omvang hanteerbaar blijven, dan dient zij tevens een cumulatieve bibliografie te zijn. Een voorbeeld van een lopende cumulatieve bibliografie was de Bibliografie van de Nederlandse Taal- en Literatuurwetenschap (BNTL) die vanaf 1965 de productie op het terrein van de neerlandistiek bijhield in jaarlijkse afleveringen die na enkele jaren gecumuleerd werden én die op gezette tijden ook retrospectieve delen leverde. De BNTL wordt al geruime tijd alleen nog digitaal bijgehouden. \nEen lopende bibliografie hoeft niet noodzakelijkerwijze de actuele productie op het desbetreffende terrein bij te houden
********Een bibliografie waarin alle publicaties van (subjectieve bibliografie) en/of over (objectieve bibliografie) een bepaald persoon worden beschreven. Is de persoon een auteur, dan spreekt men ook wel van auteursbibliografie. Een voorbeeld van een subjectieve persoonsbibliografie is G.Az. Brederoo. Eene bibliographie (1884) van J.H.W. Unger en van een objectieve persoonsbibliografie Objectieve persoonsbibliografie van G.A. Bredero 1618-1969 (1986) door E.K. Grootes, P.C. Punt & P.J. Verkruijsse.
********Een bijzondere vorm van neologisme: woord dat niet bestaat en dat bij wijze van scherts de wereld wordt ingestuurd. Zo introduceerde S. Carmiggelt in 1954 bij wijze van grap het woord ‘epibreren’, dat inmiddels in Van Dale vermeld wordt met als betekenis: ‘niet nader aan te geven werkzaamheden verrichten (waarvan men de indruk wil geven dat ze belangrijk zijn, ook al stellen ze helemaal niets voor)’. In de Vlaamse TV-reeks Bevergem werd in 2015 het woord ‘nurfen’ populair gemaakt, zonder dat de kijker de precieze betekenis ervan kon achterhalen
********Een briefwisselingsroman wordt door sommige auteurs gezien als een briefroman waarin de correspondentie van meer dan één briefschrijver is opgenomen. Anderen zijn van mening dat de term een synoniem is van briefroman. 
********Een concept uit de taalkunde – meer bepaald de semantiek – en de taalfilosofie ter aanduiding van een relatief gebrek aan precisering, zodat de toepasselijkheid van een woord op een bepaalde realiteit onduidelijk kan zijn. Zo is het bijv. niet duidelijk wanneer iemand als ‘groot’ kan worden bestempeld: vanaf 1m80? vanaf 1m85? vanaf 1m90? enz. Op gelijkaardige wijze is er geen precieze scheidingslijn tussen ‘verstandig’ en ‘niet-verstandig’.\nHoewel vaagheid bedoeld of onbedoeld kan leiden tot een vorm van interpretatieve dubbelzinnigheid, is het fenomeen voor taalkundigen duidelijk verschillend van echte ambiguïteit, die kan resulteren uit polysemie of homonymie.\nVaagheid is een onvermijdelijk en handig kenmerk van de dagelijkse taal, maar in gespecialiseerde contexten (vaktaal) wordt ze veeleer als een probleem ervaren
********Een dichtgenootschap of literair genootschap is – in strikte zin – een in de periode van de verlichting opgerichte vereniging ter bevordering van de Nederlandse taal en letterkunde. Na 1750 ontstaan eerst de literair-wetenschappelijke en vervolgens ook de literair-creatieve dichtgenootschappen
********Een door een auteur geschapen figuur die een rol speelt in een literair werk en daarin door de dialoog, de actie of de beschrijving wordt gekarakteriseerd of getypeerd. Soms zijn personages dieren of zaken die dan vaak menselijke eigenschappen krijgen toebedeeld. Om die reden wordt de neutralere term acteur of actant gebruikt of wordt gesproken over (roman-, verhaal-) figuren. Het personage wordt gevormd op grond van een combinatie van factoren, zoals de focalisatie, de manier waarop het personage is ingebed in de verhaalsgeschiedenis en in de tijd en ruimte, en hoe het zich gedraagt in de thematische opposities. Wordt een personage beschreven in enkele karaktertrekken en maakt het nauwelijks of geen ontwikkeling door dan spreekt men van een flat character of type. Een round character daarentegen wordt gekenmerkt door een grotere complexiteit of psychologische diepgang en een zekere ontwikkeling.\nPersonages zijn doorgaans de middelen waarmee een auteur door hun handelingen en uitspraken de plot bewerkstelligt. Het aantal personages dat hij daartoe gebruikt kan sterk uiteenlopen. Men maakt onderscheid tussen hoofdfiguren, die minder talrijk zijn, en bij- of nevenfiguren. De karaktertekening van de hoofdfiguren is gewoonlijk uitvoeriger dan die van de bijfiguren.\nIn het drama worden de dramatis personae vaak aangeduid met de termen protagonist, antagonist (deuteragonist) en tritagonist. In veel (post)moderne romans wordt het kunstmatige van het personage (zijn ‘papieren status’) expliciet onderkend en geëxploiteerd in allerlei romanexperimenten, waarmee de rol van het personage wordt bevraagd, wordt uitgehold of versplinterd raakt.\nDe term personage is synoniem met karakter. Overigens onderscheiden we beide termen van het begrip karakterisering: met dit laatste bedoelen we niet de eigenschappen van het personage als zodanig, maar veeleer de manier waarop de personages tot tekstuele uitdrukking worden gebracht.
********Een door een editeur bezorgde editie van één of meer teksten bestemd voor een breed publiek. De leeseditie dient de tekst voor dat grotere publiek zo toegankelijk mogelijk te maken. De ideale leeseditie is gebaseerd op het voorwerk van een historisch-kritische editie en bevat een betrouwbare en volledige tekst, een goede verantwoording van die tekst en - zeker bij oudere teksten - een woordcommentaar en zakencommentaar. Bij modernere teksten kan soms volstaan worden met een inleiding waarin bepaalde aspecten van die tekst voor de niet-gespecialiseerde lezer worden verklaard. Een voorbeeld van een leeseditie op basis van een historisch-kritische editie is de uitgave van Nijhoffs Verzamelde gedichten (1990) door W.J. van den Akker en G.J. Dorleijn.\nDe grenzen tussen de leeseditie, de schooleditie en de studie-editie zijn vloeiend. De door Querido uitgegeven Griffioenreeks is een voorbeeld van de uitgave van teksten uit het verleden die voor een groot publiek toegankelijk zijn gemaakt door ze in hedendaags Nederlands te ‘vertalen’. Willem Wilmink heeft samen met W.P. Gerritsen een editie gemaakt van De reis van Sint Brandaan (1994, met vertaling in hedendaags Nederlands) en met Theo Meder een soortgelijke uitgave van de Beatrijs (1995).
********Een door een editeur bezorgde editie van één of meer teksten die bestemd is voor studerenden of voor beroepsmatig geïnteresseerde lezers. In de studie-editie wordt de wetenschappelijke stand van zaken met betrekking tot de uit te geven tekst of teksten aan de gebruiker ervan doorgegeven. Dat betekent dat deze editie altijd een verantwoorde leestekst biedt die gebaseerd is op een historisch-kritische editie. Bovendien wordt een verantwoording gegeven van de gekozen basistekst en tevens een uitgebreid commentaar. De editie wordt afgesloten met een bibliografie met betrekking tot de uitgegeven tekst(en).\nIn het Nederlandse taalgebied bestaat nauwelijks enige traditie als het om studie-edities gaat. Pas na de oprichting van het Constantijn Huygens Instituut in Den Haag zijn enkele studie-edities tot stand gekomen, zoals bijv. de editie van de poëzie van J. Six van Chandelier in Gedichten (ed. Jacobs, 2 dln, 1991). De grenzen tussen een studie-editie, een schooleditie en een leeseditie zijn echter niet altijd duidelijk aan te geven.
********Een door een editeur bezorgde editie van één of meer teksten speciaal vervaardigd voor het gebruik in het onderwijs. Doorgaans betreft het een editie van een wat oudere tekst, waarvan men weet dat die een rol speelt in het literatuuronderwijs en waarbij een commentaar de leesbaarheid voor leerlingen kan bevorderen. Om die reden kan ook herspelling en normalisatie van de tekst wenselijk zijn. De ideale schooleditie is gebaseerd op het voorwerk van een historisch-kritische editie, maar dat is maar zelden het geval.\nVoorbeelden van schooledities zijn de uitgaven van J.M. Acket van Hildebrands Camera obscura (1923) en Louis Paul Boons Uitleenbibliotheek (1966) in de Cahiers voor Letterkunde. Veel van deze edities verschenen in reeksen die lang niet altijd alleen op scholieren gericht zijn, maar ook op studerenden en geïnteresseerde lezers. Bekende reeksen zijn in dit verband o.m. De Zwolse herdrukken, De Klassieke Galerij, de Klassieken uit de Nederlandse letterkunde, de Cahiers voor Letterkunde en de Griffioen-reeks. Een moderne reeks, speciaal voor het middelbaar onderwijs, is Tekst in Context.
********Een door Jan Vos ter onderscheiding van het gewone puntdicht of epigram gehanteerde aanduiding voor een satirisch (satire) puntdicht. Hij schrijft over de ‘Eigenschap van Punt- en Steekdicht’:\nEen Punt- en Steekdicht zyn van ongelyke kracht.\nDit kittelt ons het oor
********Een drogredenering is een spitsvondige redenering die berust op een schijnwerkelijkheid en om die reden niet deugt. Vaak worden dergelijke redeneringen aangedragen in een discussie om het eigen gelijk te bevestigen. Het is in feite een truc. De drogredenering wordt ook wel sofisme genoemd, naar de sofisten, Griekse rondtrekkende leraren retoriek uit de 4de en 5de eeuw voor Chr. Plato, Socrates en Aristoteles verweten deze leraren dat ze met hun spitsvondige redeneertrant de waarheid geweld aan deden. Daarmee kwam hun optreden in een kwade reuk te staan en werd het begrip 'sofisme' de term om drogredeneringen te kwalificeren.\nDrogredeneringen of sofismen worden nog veelvuldig gebruikt in debatten en discussies, en dan vooral als demagogisch middel. Soms ook maken cabaretiers er gebruik van om politici of andere hoogwaardigheidsbekleders belachelijk te maken.
********Een drukkers- of uitgeversmerk is een kenmerk in de vorm van een huismerk, monogram of vignet, door drukkers en uitgevers in een boek afgedrukt om aan te geven door wie het boek vervaardigd is. Aanvankelijk (bij incunabelen) is het drukkersmerk samen met het impressum achterin te vinden, maar met de ontwikkeling van de titelpagina verhuist ook het drukkersmerk naar voorin het boek, waar het op de titelpagina tussen de tekst van de titel en impressum tevens een versierende functie heeft. Veel drukkersmerken fungeren als emblema: prentje en spreuk zeggen iets over de drukker-uitgever. Bekende drukkersmerken zijn de passer van de drukkerij van Plantijn met de spreuk ‘Labore et Constantia’ en de vruchtboom met vallende tak en mannenfiguur van de 16de-eeuwse Franse uitgever Robert Estienne met de spreuk ‘Noli altum sapere’, welk merk via de 17de-eeuwse Elzeviers nog steeds gebruikt wordt door uitgeverij Elsevier, maar nu met de spreuk ‘Non solus’.\nBoeken met een onvolledig of ontbrekend impressum zijn soms via het drukkersmerk te situeren en dateren, omdat drukkers-uitgevers vaak meer dan één merk gebruiken wegens slijtage of schade aan een eerder merk, vooral als het een houtsnede betreft.\nEr is nog geen totaaloverzicht van de Nederlandse drukkersmerken
********Een fout ontstaan tijdens het drukproces. Wanneer het insluiten, het vastzetten van het zetsel, niet goed gebeurd is, kan door de tijdens het drukken uitgeoefende druk een deel van het zetsel gaan schuiven
********Een gedicht waarin het slotwoord van elk vers-1 als een vorm van overlooprijm op het beginwoord van het volgende rijmt. Bijv.:\nPrincelyc Coninc der Seraphinnen\nVerwinnen helpt mij mijn vleesschelijke treken,\nOntsteken wilt mijn herte met uwer minnen\nBinnen, suyvert mij van mijnen ghebreken\n(Anna Bijns, uit Refreinen III, 37
********Een gepaard dubbelrijm (ab, ab), bijna steeds met humoristische bedoelingen toegepast, waarbij de beginmedeklinkers van de rijmende woorden in de eerste versregel in de volgende versregel van plaats zijn verwisseld. Het gaat daarbij om een specifieke combinatie van de coupletvorm (gepaard rijm) en het  paragram. Voor dit type rijm wordt ook wel de Duitse term Schüttelreim (Du. schütteln = dooreenschudden) gebruikt. Een goed voorbeeld ervan geeft een gedicht van C. Buddingh’ met de regels (cursivering van ons):\nEn zij beleefden nog dolle weken\n\nOnder hun nieuwe wollen deken.\n(W. Bronzwaer, Lessen in lyriek, 1993, p. 124)
********Een groep van auteurs die samenwerken aan een bepaald literair, theatraal of cultureel project. Het collectief kan zich als zodanig presenteren, of zich verschuilen achter een enkele auteursnaam – vaak een pseudoniem. Deze werkwijze is niet nieuw. Het is bekend dat zgn. ‘collaborative writing’ (schrijven in samenwerkingsverband) schering en inslag was in het elisabethaanse theater, hoewel dit feit werd verhuld door romantische denkbeelden van de auteur als solitair genie.\nVaak voorkomend zijn schrijversduo’s. De neven Frederic Dannay (1905-1982) en Manfred B. Lee (1905-1971) bijv. vormden samen een succesvol duo dat talloze detectives schreef onder het pseudoniem Ellery Queen. Een recenter voorbeeld is Nicci French, dat eigenlijk het gehuwde paar Nicci Gerrard en Sean French is
********Een historiebijbel of geschiedbijbel is een Middelnederlandse vertaling van de geschiedkundige boeken uit het Oude Testament, toegelicht met uittreksels uit de Historia Scholastica van de Fransman Petrus Comestor, de Bijbelse geschiedenis die in de latere middeleeuwen vaak werd gebruikt voor het onderwijs in Bijbelkennis. Een bekende historiebijbel is de Rijmbijbel (1271) van Jacob van Maerlant (3 dln., ed. David, 1858-59)
********Een historielied waarin geruchtmakende moorden bezongen worden. Moordliederen, niet zelden met een flinke dosis moraal en religie doorspekt, werden vaak op plano gedrukt en kort na de beschreven gebeurtenis uitgevent. Het genre heeft standgehouden tot in de 20ste eeuw.\nEen voorbeeld van een moordlied is het ‘Nieuw lied van het droevige feit, voorgevallen in den nacht van 30 op 31 augustus 1893, op de Marolleput onder Oostburg, waarbij drie vrouwen meedoogenloos om het leven werden gebracht’ door ene W.J.N.Jz. (in: Joh. de Vries. Die ‘goeie’ ouwe tijd
********Een in de Engelse literatuur algemeen gebruikte benaming voor de periode vanaf Elizabeths troonsbestijging in 1558 tot haar dood in 1603. Hierin bereikte het Engelse drama een hoogtepunt qua welsprekendheid, kracht en virtuositeit (Shakespeare, Marlowe, Jonson) terwijl ook de dichtkunst een glansperiode kende (Spenser, Sidney). 
********Een in principe oneindige reeks werken van verschillende auteurs die onder een reekstitel bij een bepaalde uitgeverij worden uitgegeven. In veel gevallen betreft het primaire literatuur, in tegenstelling tot werken in een redactiereeks, waarin veelal secundaire literatuur en tekstedities onder redactiebegeleiding worden uitgegeven. In de reekstitel komt vaak het woord ‘bibliotheek’ voor (bibliotheek-2).\nEnkele uitgeversreeksen op het gebied van de neerlandistiek waren, respectievelijk zijn: de Ooievaar-pockets van uitgeverij Bert Bakker, de Salamander-pockets van Em. Querido, de Witte Olifant van Van Oorschot, maar ook de Bibliotheca Bibliographica Neerlandica (BBN) van De Graaf.
********Een in principe oneindige reeks werken van verschillende auteurs die onder redactie van een commissie en onder een reekstitel bij een bepaalde uitgever worden uitgegeven. In veel gevallen betreft het secundaire literatuur of tekstedities, in tegenstelling tot werken in een uitgeversreeks, waarin veelal primaire literatuur zonder redactiebegeleiding wordt uitgegeven. In de neerlandistiek komt in de reekstitel vaak het woord ‘bibliotheek-2’ voor, bijv. de Bibliotheek voor Middelnederlandsche Letterkunde bij uitgeverij Wolters in 1869 opgezet onder leiding van H.E. Moltzer, later ook met o.a. Jan te Winkel, W.J.A. Jonckbloet, J. Verdam en M. de Vries in de redactie. Enkele andere redactiereeksen op het gebied van de neerlandistiek zijn: Klassieken uit de Nederlandse letterkunde, uitgegeven in opdracht van de Maatschappij der Nederlandse Letterkunde te Leiden (uitgeverij Tjeenk Willink)
********Een kaderverhaal – vaak ook raamverhaal genoemd – is een verhaal dat als een ‘omlijsting’ een of meerdere andere verhalen omsluit of althans inleidt. De kadervertelling functioneert aldus als het samenbindende element van de erin opgenomen vertelling(en). Wordt slechts één verhaal omvat, dan noemt men dit laatste het eigenlijke verhaal of binnenverhaal. \nDoor zijn verhaal via een kader aan de lezer te presenteren, kan de auteur diverse effecten beogen: het creëren van een bijkomend perspectief op de vertelde gebeurtenissen, distantiëring dan wel emotieve betrokkenheid van een ik-verteller, mise-en-abyme, enz. Het kaderverhaal kan ook tot doel hebben om de illusie van echtheid of geloofwaardigheid van wat gaat volgen te versterken, bijv. in gevallen waarin sprake is van een manuscript- of editeursfictie. Denk hierbij aan J. van Lenneps Ferdinand Huyck (1840) of de vele dagboek- en briefromans waarin de herkomst van het dagboek of de brieven in het kader wordt uiteengezet.\nHet kaderverhaal kan functioneren als louter introductietopos (open kader) of als echte omsluiting (het kader wordt aan het einde gesloten). Het kan ook in de loop van de binnenhandeling van tijd tot tijd opduiken in de vorm van zgn. kaderfragmenten, met de bedoeling de lezer aan het verhaalkarakter van de geschiedenis te herinneren.\nSoms reserveert men de synonieme benaming raamvertelling voor cyclische kaderverhalen, d.w.z. dat een reeks binnenverhalen door een kaderverhaal omsloten worden. Die binnenverhalen kunnen worden verteld hetzij door eenzelfde personage (type Verhalen van 1001 nacht), hetzij door een groep personen die achtereenvolgens aan het woord komen (type Il Decamerone, ca. 1350, van Boccaccio). Een Nederlands voorbeeld is Jacob Cats’ Trouringh (1637).\nSoms beperkt het kader zich tot de omstandigheden waaronder het vertellen plaatsvindt en een nadere aanduiding van de verteller(s), zoals in de Verhalen van 1001 nacht. In The Canterbury tales (eind 14de eeuw) van Chaucer dan weer groeien kaderverhaal en binnenvertellingen uit tot een eenheid door allerlei contrasten, commentaren en thematische verbanden. In andere gevallen ligt het accent op het kader zelf en zijn de ingebedde verhalen min of meer illustraties of uitwerkingen van het kader of een element daaruit (vgl. ‘Saïdja en Adinda’ in Multatuli’s Max Havelaar, 1860). \nHet kaderverhaal is een, zij het opmerkelijke, manifestatie van twee elementaire en algemene vertelprincipes, nl. dat verhalende werken verschillende vertellers ten tonele kunnen voeren en dat een verteller een andere verteller kan citeren (inbedding). Zie ook narratieve communicatieniveaus.
********Een kopij-impressum is een vermelding op de titelpagina, gewoonlijk in of bij het gewone impressum, van een eerdere editie waarop de huidige is gebaseerd. Het doel van een kopij-impressum kan zijn het ontlenen van status aan een eerdere druk met autoriteit, of het – al dan niet terecht – verwijzen naar een originele tekst, zoals nogal eens gebeurt in pamfletten, bijv. Verklaringhe vanden koninc over de bewaringhe des, heeren ende princen van Conde, als ooc vande af-wĳckinghe ende vertrec der andere Princen, heeren ende edellieden. Ghepubliceert int parlement des konincx in syne tegenwoordicheyt den zevenden der maendt Septembris 1616. Overghezet vvt de copĳe ghedruct in Fransois (1616), in dit geval inderdaad een vertaling van Declaration dv roy svr l’arrest fait de la personne monsr. le Prince de Condé (UB Amsterdam: Pfl. A q 3). 
********Een korte vermakelijke tekst, soms ook mondeling gebracht als kwinkslag zonder meer of om iemand met humor te bedotten of onderwerp van spot te maken. De grap onderscheidt zich van de mop door het feit dat de mop altijd verteld of ‘getapt’ wordt zoals dat genoemd wordt, terwijl de grap ook visueel kan blijven. De grap heeft de bedoeling anderen aan het lachen te maken en is in die zin wel nauw verwant met de mop of Schwank-1. Als genre is de grap een essentieel onderdeel van het cabaret, komedie en van het light verse.\nP. Barneveld & J. Heerze verzamelden ‘800 jaar spel, spot en humor in Nederlandse verzen’ in Pas op, de dichter lacht (1987) waarin ook tal van dichterlijke grappen zijn opgenomen.
********Een kostuumboek bevat beschrijvingen en afbeeldingen van kleding, van een bepaalde beroepsgroep (bijv. kloosterlingen, beambten, militairen), van volkeren, standen e.d. Het doel van deze vaak fraai uitgevoerde en dure boekwerken uit de 16de tot 18de eeuw is waarschijnlijk om als modelboeken te dienen voor kunstenaars of toneelregisseurs.\n\n\n\n\n\n\n\nAfbeelding uit het kostuumboek van Lucas d'Heere [bron: R. de Herdt (ed.), Kostuumboek Lucas d'Heere (2004), p. 45].
********Een leesgezelschap is een particuliere vereniging die zich ten doel stelt om uit de door de leden betaalde contributies en andere inkomsten boeken en tijdschriften aan te schaffen en deze onder de leden ter lezing te laten circuleren. Het lidmaatschap en de verplichtingen van de leden werden in wetten nader geregeld. Contributie, een boetestelsel en de uiteindelijke verkoop van de eerder aangeschafte boeken (meestal aan de leden zelf) verschaften het geld voor nieuwe aankopen.\nDe oorsprong van deze gezelschappen ligt in de tweede helft van de 18de eeuw toen ze over geheel Noordwest-Europa en de Verenigde Staten verspreid voorkwamen. Het lezen stond aanvankelijk centraal. Het ging noodgedwongen, vanwege het rouleersysteem, om kleine, 10 tot 15 leden tellende leeskringen, die veel meer mensen dan de leden van de veel exclusievere leesmusea in staat stelden tegen een klein bedrag kennis te nemen van lectuur en literatuur. De hogere bourgeoisie in de grotere steden gaf de voorkeur aan het lidmaatschap van een leesmuseum met een leeszaal waar ook de zeer recente kranten, tijdschriften en romans geraadpleegd konden worden. \nHet ontstaan van de leesgezelschappen wordt over het algemeen gezien als een uitvloeisel van de verlichtingsdenkbeelden en het verlangen naar geestelijke en zedelijke ontwikkeling. In hoeverre hierbij de voorbeeldvorming van de zogenaamde Bijbelkringen, waarin Bijbelteksten geïnterpreteerd en besproken werden, een rol speelde, is onzeker. Bekend is wel de roman van P. van Limburg Brouwer, Het leesgezelschap te Diepenbeek (1847), waarin een leesgezelschap wordt geschilderd waar Bijbellezing en -interpretatie een rol spelen en waarin tevens over de theologische vraagstukken van de dag wordt gediscussieerd. Veel leesgezelschappen hadden ook een sociale functie: er worden samen teksten gelezen en geïnterpreteerd, voordrachten gehouden, uitstapjes gemaakt en eetfestijnen georganiseerd.\nRond 1800 moeten er volgens Buijnsters ongeveer 300 leesgezelschappen geweest zijn, die over heel Nederland verspreid waren. In de wat grotere plaatsen bestonden vaak meer leesgezelschappen naast elkaar. Veel is er over deze gezelschappen tot nu toe niet bekend, maar van het Leidse gezelschap Miscens Utile Dulci (1780-1883) is het hele archief bewaard gebleven. In de tweede helft van de 19de eeuw neemt het aantal leesgezelschappen sterk af en tegen het einde van de eeuw zijn ze vrijwel verdwenen
********Een leesmuseum of leeskabinet is een instelling in een grote stad waar men tegen betaling van een vaak vrij hoge contributie de gelegenheid heeft om boeken, tijdschriften en kranten te lezen. Een leesmuseum bood veel meer faciliteiten dan een leesgezelschap: een leeszaal met ruime openingstijden en een behoorlijke collectie van de nieuwste tijdschriften en brochures waaruit de lezer zelf een keuze kon maken. Er moesten voldoende draagkrachtige leden zijn om tot de oprichting en instandhouding van een leesmuseum te geraken, zodat alleen grote steden als Amsterdam, Rotterdam en Utrecht en provinciehoofdsteden als Haarlem, Arnhem, Groningen en Leeuwarden kortere of langere tijd over een dergelijke instelling beschikten.\nDe ledenvergadering besliste over de aanschaf of het afschaffen van tijdschriften
********Een levensbericht of necrologie is een korte beschrijving van iemands leven kort na diens overlijden, waarin de belangrijkste activiteiten gememoreerd en de functies worden vermeld en een kleine bibliografie wordt opgenomen. Bekend zijn de ‘Levensberichten’ in de Jaarboeken van de Maatschappij der Nederlandse Letterkunde te Leiden, bijv. J. Verdam, Levensbericht van Eelco Verwijs (1880). Een register op deze levensberichten uit de jaren 1766-1991 verscheen in 1993. Ze zijn inmiddels ook digitaal beschikbaar. De grote dagbladen hebben een vaste rubriek waarin ze necrologieën publiceren. 
********Een levenshouding die gekenmerkt wordt door optimisme, levenslust, spontaniteit en de overtuiging dat lachen gezond is. Een dergelijke attitude wordt sterk aanbevolen door Tristram Shandy in de roman van L. Sterne die zijn naam in de titel draagt, The life and opinions of Tristram Shandy (1759-1767):\nTrue Shandeism [...] opens the heart and lungs, and like all those affections which partake of its nature, it forces the blood and other vital fluids of the body to run freely through its channels, and makes the wheel of life run long and cheerfully round.\n(Tristram Shandy, deel 4, hfdst. 32, p. 278)\n(Het ware shandeïsme opent hart en longen, en zoals alle gevoelens die delen in zijn natuur, doet het het bloed en andere vitale vochten vrijelijk circuleren door de kanalen van het lichaam, en doet het het wiel van het leven lang en lustig ronddraaien.)\nGoethe definieerde Shandeismus in zijn postuum gepubliceerde Maximen und Reflexionen (1833) als het onvermogen om langer dan twee minuten bij eenzelfde ernstig onderwerp te blijven
********Een liefdeslied of minnelied-2 is een lied waarin de liefdesrelatie tussen twee geliefden centraal staat zonder accent op de seksuele aspecten daarvan. Hoewel de grens niet scherp te trekken is, hoort lyriek waarin de seksuele aspecten van de liefde benadrukt worden tot de erotische literatuur. Voor de middeleeuwse liefdeslyriek hanteert men de term minnelied-1. \nDoor alle eeuwen heen zijn er talloze liefdesliederen gedicht, ook in allerlei subgenres als het dageraadslied, het epithalamium, het meilied en het wachterlied.\nVooral in de renaissance vindt het liefdeslied in navolging van Petrarca bekende beoefenaren als G.A. Bredero (Groote bron der minne, 1622), P.C. Hooft, C. Huygens en Jacob Cats in wier poëzie vele petrarkistische elementen zijn aan te wijzen (petrarkisme). Vanaf de 17de eeuw verschijnen er tal van liedboeken (Den nieuwen lust-hof van 1602 is het eerste), bedoeld voor een jeugdig publiek, waarin een ruime plaats wordt ingenomen door het liefdeslied. Ook de emblematiek leent zich uitstekend voor liefdespoëzie (Heinsius' en Hoofts Emblemata amatoria, 1601, resp. 1611
********Een literaire prijs is een doorgaans in stoffelijke vorm uitgedrukte bekroning van een literair werk of het oeuvre van een auteur dat men om zijn bijzondere waarde voor de cultuur en/of de kwaliteit een bekroning waardig acht. \nReeds in de oudheid bestonden dichtwedstrijden en kunsttoernooien waar prijzen te verdienen waren. Bekend zijn ook de latere poëtische en dramatische competities ingericht door een rederijkerskamer in landjuweel en refreinfeest (refrein-2). In hun huidige vorm bestaan literaire prijzen sinds de tweede helft van de 19de eeuw. Literaire prijzen spelen sindsdien een belangrijke rol als extra honorering van auteurs en hebben in die zin naast royalties, stipendia, werkbeurzen en aanvullende honoraria de rol van het vroegere mecenaat en de patronage overgenomen. Bekroning met een literaire prijs heeft ook een belangrijke publicitaire waarde die de verkoopcijfers en daarmee de royalty-opbrengsten aanzienlijk kan opkrikken.\nEr bestaan twee typen prijzen: prijzen die door de overheid worden uitgeloofd en betaald, zoals de staatsprijzen, de provinciale prijzen en de gemeentelijke prijzen, en prijzen die door particuliere fondsen worden uitgeloofd en betaald. Voor beide typen wordt steeds een jury samengesteld, die in het kader van de voorwaarden waaronder een prijs ter beschikking wordt gesteld, één of meer kandidaten voordraagt. Tot die voorwaarden kunnen allerlei deelcategorieën behoren die voor bekroning in aanmerking komen. Zo zijn er prijzen die uitsluitend bestemd zijn voor poëzie (de Herman Gorter-prijs), voor proza (de Prozaprijs van de Gemeente Amsterdam), voor essay (de Busken Huet-prijs) of voor toneel (de Staatsprijs voor Dramatische Letterkunde). Voorts zijn er debutantenprijzen (de Gouden Ezelsoor), aanmoedigingsprijzen (de Anton Wachterprijs of de Lucy B. en C.W. van der Hoogt-prijs), prijzen voor bepaalde genres zoals detectives (de Gouden Strop), kinderboeken (de Gouden en Zilveren Griffels), radio- en televisiewerk (de Edmond Hustinx-prijs) en vertalingen (de Martinus Nijhoff-prijs). Meestal hebben prijzen betrekking op werken of oeuvres die na verschijnen worden bekroond, maar een enkele keer nodigt men een schrijver uit nieuw werk in te sturen ter jurering en bekroning. Dergelijke prijzen gaan doorgaans gepaard met of bestaan uit publicatie van de inzending (vgl. de Dimensie-prijzen).\nDe belangrijkste of grootste Nederlandse literaire prijzen zijn de Prijs der Nederlandse Letteren, de P.C. Hooft-prijs, de Constantijn Huygens-prijs, de Jan Campert-prijs, de AKO-prijs of de Libris Literatuurprijs. De belangrijkste Vlaamse literaire prijzen zijn de Staatsprijs ter bekroning van een schrijversloopbaan, voor de Vlaamse letterkunde, voor de Vlaamse poëzie, voor het Vlaams verhalend proza, voor kritiek en essay en voor de Vlaamse toneelletterkunde. In verschillende landen reiken de nationale en koninklijke academies prijzen uit waarvoor de gelden uit legaten afkomstig zijn en die meestal de naam van de schenker dragen. Zo is de Nobelprijs sinds 1901 afkomstig uit de nalatenschap van de Zweedse scheikundige en industrieel Alfred Nobel. Ook particuliere stichtingen, fondsen, tijdschriften en uitgevers verstrekken prijzen: de Prix Goncourt, de Pullitzer-prijs, de Booker Prize, de Prix Féminine, de Prix Renaudot, de Libris Literatuurprijs.\nEen overzicht van Nederlandse literaire prijzen geven H. Michaël, D. Raaff en A. Hoekman in Nederlandse literaire prijzen 1880-1985 (1986), welk overzicht wordt voortgezet in het Jaarboek Letterkundig Museum vanaf jaargang 1 (1992). Elk jaar kan men ook een overzicht van toegekende literaire prijzen vinden in Snoecks almanak (1924-….) en in Aarts’letterkundige almanak (1979-1995). Ook op internet is een overzicht te vinden van alle literaire prijzen en de winnaars en jury's ervan. Dit is te vinden via www.literaireprijzen.nl, een website die onderdeel is van de website van het Nederlands Letterkundig Museum.
********Een lofdicht op een rivier, alsmede op de aan die rivier liggende steden, dorpen en buitenplaatsen. Temidden van allegorische passages en historische uitweidingen bevolken tal van mythologische stroomgoden en waternimfen het stroomdicht, dat vooral populair was in Europa in de 17de en 18de eeuw. Grondlegger van het genre zou Ausonius (310-395) geweest zijn, met zijn Mosella (Moezel). De bekendste stroomdichten zijn De Roemster van den Aemstel (1627) van Matthijs van Velden, De Rynstroom (1629 of 1630) van J. van den Vondel, De Ystroom (1671) van J. Antonides van der Goes, IJselstroom, de roem der Overysselsteeden (1693) van Jan Norel, De Rottestroom (1750) van Dirk Smits, De Amstelstroom (1755) van N.S. van Winter en als laat specimen De Maasstroom (1842) van Abraham des Amorie van der Hoeven.
********Een map met tijdschriften waarop men zich kan abonneren en die thuisbezorgd wordt door een commercieel bedrijf. De leesportefeuille kan beschouwd worden als de moderne variant van een leesgezelschap. Alle bedrijven bieden diverse pakketten aan (luxe leesmap, gezinsleesmap e.d.) met een mix van week- en maandbladen met prijzen die afhankelijk zijn van het aantal tijdschriften in de map en van de ouderdom van de desbetreffende tijdschriften. 
********Een martelaarsboek of martyrologium is een overzicht in boekvorm van de vroegchristelijke martelaren met de beschrijving van hun folteringen en marteldood. Feit en fictie zijn daarin niet strikt gescheiden, zodat een aantal martyrologia tot de literatuur gerekend mag worden. Dat geldt ook voor de nabloei van het genre na de reformatie wat betreft de protestantse en doopsgezinde martelaren.\nBinnen de Middelnederlandse literatuur vervult de door Philip Utenbroeke gedichte Tweede partie van de Spiegel historiael (ca. 1280) de rol van martyrologium, later aangevuld door de in 1357 voltooide vertaling van Jacobus de Voragines Legenda aurea (legende). Het officiële martelaarsboek van de katholieke kerk is het Martyrologium Romanum van C. Baronius uit 1584. In de Nederlanden zijn in de 16de en 17de eeuw o.a. ontstaan het doopsgezinde Offer des Heeren (1562), het Haarlemsch martelaarsboek (1615), het Boek der martelaren van Hans de Ries (1615), het Groot rechtgevoelend Christen martelaarsboek van A. Melle (1629) en de Martelaers spiegel der werelose christenen t'zedert Ao. 1524 van wellicht Hans de Ries en Jan Philipsz Schabaelje (1631). Bewerkingen van martelaarsboeken zijn uitgegeven door I.M.J. Hoog in De martelaren der Hervorming (1885).
********Een meestal fictieve brief in versvorm, ook wel rijmbrief genoemd, gewoonlijk – in tegenstelling tot de normale brief – bestemd voor publicatie of in ieder geval voor een ruimer publiek. Het briefgedicht kende veel succes in de Romeinse oudheid (Horatius, Ovidius, Lucilius), minder in de renaissance, maar het bloeide weer op in de barok. Meestal kwam het echter niet voor als een apart genre, maar als raam voor andere literaire uitingen zoals de satire (Lucilius), de elegie (Ovidius, Epistulae ex Ponto) of het leerdicht (Horatius, Ars poetica).\nBekend is de rijmbrief die P.C. Hooft in 1600 vanuit Florence schreef ‘Aen de Camer In Liefd' Bloeyende’ te Amsterdam (P.C. Hooft, Gedichten, ed. Stoett, dl. 1, 1899, p. 5-10). Latere briefgedichten zijn van o.a. Voltaire, Keats en in Nederland Simon Vinkenoog, Gerrit Kouwenaar en Remco Campert (Brieven in beeld, 1976, p. 146-153). Zie ook heroïde. \nEen bloemlezing briefgedichten werd samengesteld door H. Heeren en Chr. Matthijse in En verder is hier alles prachtig (1993).
********Een mopsje is een liedboek uit de 17de en 18de eeuw in een klein bibliografisch formaat (16o of 32o), voorzien van een fraaie band met zilveren slotjes. De naam is waarschijnlijk ontleend aan het Groot Hoorns, Enkhuyser, Alkmaarder en Purmerender liede-boek (herdrukt tot diep in de 18de eeuw) waarin de op zijn beurt aan Vergilius ontleende herdersnaam Mopsus in de vernederlandste verkleinvorm Mopsje voorkomt.\n\n\n\n\n\n\n\nTitelblad van een zeldzaam zeventiende-eeuws liedboekje. [bron: P.J. Buijnsters, Het verzamelen van boeken (19922), p. 152]
********Een nu verouderde ‘Nederlandse’ (purisme) term ter aanduiding van proza en dit in tegenstelling tot ‘dicht’ voor poëzie. Het prefix ‘on-’, dat onvolledigheid of onvolkomenheid suggereert, geeft daarbij de lagere literaire status aan die proza vroeger had in vergelijking met vers.\nMen vindt het begrippenpaar dicht/ondicht bijv. bij C. Huygens, die het thematiseert in de volgende aantekening bij zijn Daghwerck (1638), waarbij hij ‘dicht’ verder associeert met de expressieve dichtheid (densiteit, complexiteit, gelaagdheid) die men van echte poëzie mag verwachten: \nSoo daer geen onderscheid en ware tuschen Dicht en onDicht, mochtmen altoos in Dicht, of altoos in onDicht schrijuen. Maer het langhe gebruijck, segt Jae, en vele redenen bewijsen't
********Een objectieve bibliografie van publicaties die betrekking hebben op een bepaalde periode (periode-1). Voorbeelden zijn de International medieval bibliography en de Bibliographie internationale de l'Humanisme et de la Renaissance. Een bibliografie die de werken uit een bepaalde periode beschrijft, bijvoorbeeld de incunabelperiode, is een retrospectieve subjectieve bibliografie (retrospectieve bibliografie, subjectieve bibliografie).
********Een op de actuele nieuwsvoorziening gerichte en periodiek (dagelijks) gedrukte tekst met een sterke continuïteit in verschijningsvorm en frequentie. De eerste Nederlandse kranten verschenen aan het begin van de 17de eeuw te Antwerpen en Amsterdam als ‘loop- of nieuwmaren’. In 1618 verscheen het eerste nummer van de Courante uyt Italien, Duytschland etc. De Amsterdamse gazettiers verspreidden ook Engelse en Franse edities van hun kranten. Aanvankelijk hadden deze kranten het karakter van nieuwsbrieven.\nIn het midden van de 19de eeuw ontwikkelde de krant zich onder invloed van de nieuwe druktechnieken tot een  massaproduct. Daarmee gepaard ging een wijziging van inhoud en opzet. Naast nieuws gaven kranten voortaan ook beschouwingen, feuilletons, cursiefjes, advertenties etc. Sedert de afschaffing van het dagbladzegel in 1869 kwam de krant pas echt tot bloei.\nEr kan onderscheid gemaakt worden tussen nationale dagbladen, zoals De Volkskrant, De Telegraaf, NRC-Handelsblad, De Standaard, De Morgen, en provinciale of regionale dagbladen, zoals de Leeuwarder Courant, de Provinciale Zeeuwse Courant, en tussen ochtendbladen als De Volkskrant en Trouw, en avondkranten als Het Parool, NRC-Handelsblad en de Gazet van Antwerpen. \n\nDe term ´krant´ wordt in de spreektaal ook wel gebruikt voor een weekblad, wanneer dat verschijnt met hetzelfde uiterlijk (formaat, papier en opmaak) als dat van een dagblad. Vanwege het typische krantenformaat worden ook bladen met een geringere periodiciteit wel krant genoemd: Poëziekrant en Uitkrant. Andere benamingen voor het dagblad zijn krant, gazet of courant (= gangbaar, in omloop).
********Een op de nieuwsvoorziening en vaak speciaal op de achtergronden van het nieuws uit het dagblad gericht periodiek met een wekelijkse frequentie en een sterke continuïteit in verschijningsvorm. De meeste weekbladen hebben een aantal culturele rubrieken, bijv. over muziek, toneel, beeldende kunst en literatuur. De bekendste weekbladen van dit type zijn De Groene Amsterdammer, Vrij Nederland, HP/De Tijd, Elseviers Weekblad, Visie, ’t Pallieterke en Knack, elk met een eigen maatschappelijke signatuur.\nHet is moeilijk om een grens te trekken tussen de hier genoemde weekbladen, die in opzet en uitvoering een sterke gelijkenis kunnen vertonen met het dagblad en daarom ook vaak als krant worden aangeduid, en de groep van damesbladen (Margriet, Libelle, Eva e.a.) en geïllustreerde bladen (Panorama, Nieuwe Revue, Voetbal International e.d.) die ook wekelijks verschijnen. Over het algemeen bestaat de neiging deze laatste categorieën als tijdschrift te bestempelen, evenals de slechts korte tijd verschenen literaire weekbladen Hollands Diep en Het Gewicht. Een aantal weekbladen geeft regelmatig een uitsluitend aan literatuur gewijd bijvoegsel uit (HP/De Tijd en Vrij Nederland).
********Een opdracht of dedicatie is een geschreven of gedrukte mededeling van een auteur of drukker/uitgever voor in een boek of in een exemplaar daarvan, waarmee hij het desbetreffende werk opdraagt aan een bepaalde persoon of instantie.\nIn de middeleeuwen was de opdracht doorgaans in de proloog verwerkt en gericht aan de opdrachtgever of mecenas (mecenaat), zoals bijv. in Jan van Boendales Der leken spiegel:\nIc hope het sal ghenoeghen wale\nMinen heer van Levedale, [= Rogier van Leefdale]\nMinen heer Rogier ende mijnre vrouwen, [=Agnes van Cleve]\nDie goede dinghe gherne scouwen,\nEnde in die scrifture hebben jolijt.\n(ed. De Vries, dl. 1, 1844, vs. 47-51).\nDe bedoeling van de auteur was het boek aanzien te geven en mogelijkerwijs de voorwaarden te scheppen voor de continuering van de begunstiging: aan het boek zelf verdiende hij namelijk niets. Anderzijds was de opdracht vleiend voor de in de opdracht genoemde persoon (destinataris).\nMiddeleeuwse handschriften die ook werkelijk bedoeld geweest zijn voor de opdrachtgever (het dedicatiehandschrift) zijn zeldzaam
********Een prijsband is een bijzondere boekband uit de 17de en 18de eeuw die als geschenk diende voor goede leerlingen van de Latijnse school. In de 18de eeuw namen ook andere scholen dit gebruik over, evenals kerken die prijsbanden uitreikten voor godsdienstlessen. Het betreft veelal perkamenten banden met in gouddruk het wapen van de stad waar de school gevestigd was. Vaak is het gedrukte diploma in het boek geplakt of gebonden.\n\n\n\n\n\n\n\nDetail uit een prijsband met het wapen en symbool (de Griekse letter Y) van de stad Delft (1723). [bron: Bibliopolis]
********Een proefdruk wordt gemaakt van een pas ingesloten vorm of van een zetsel in de galei op een proefpers om de ergste fouten, meestal drukfouten (zoals gebroken letter), op het spoor te komen. Voor correctie van de zetfouten werd daarna een drukproef getrokken. Een proefdruk is te herkennen aan het voorkomen van één of meer van de volgende kenmerken: de weerdruk ontbreekt of schoondruk en weerdruk maken slecht register (register maken)
********Een proefvel, bestemd voor de corrector of de auteur om er de zetfouten door middel van correctietekens op aan te geven. De drukfouten waren meestal na de proefdruk al door de zetter of drukker gecorrigeerd. Na correctie door de zetter kunnen er één of meer revisies volgen om te zien of de zetfouten goed gecorrigeerd zijn. Vroeger gebeurde het corrigeren vaak zonder dat de kopij beschikbaar was
********Een roman in verzen geschreven. In de oudheid en middeleeuwen was het gebruikelijk om ook lange verhalende teksten in vers (vers-1) te componeren. Daarom roept de term vooral teksten op uit de hoofse middeleeuwse literatuur, zoals deze die behoren tot de Arthurepiek, de klassieke roman en de oosterse roman. Maar binnen deze traditie trad een geleidelijk proces van ontrijming op, wat leidde tot de zgn. prozaroman.\nDe moderne roman vanaf de 17de-18de eeuw werd geboren als een prozagenre
********Een rond het midden van de 17de eeuw door Ludwig von Siegen uitgevonden diepdrukprocedé (diepdruk) dat op een geheel geruwde koperplaat (vanaf de 19de eeuw ook staalplaat) de delen die minder zwart afgedrukt moeten worden egaliseert. Hierdoor is het mogelijk een heel scala aan grijstinten (mezzotinten) te creëren.\n\n\n\n\n\n\n\nAfbeelding van een beul in zwarte kunst-techniek.[bron: F. van der Linden, De grafische technieken (19905), p. 120].
********Een ruitdicht of rhombos is een figuurgedicht in de vorm van een ruit met korte begin- en eindregels en naar het midden toe langere regels. De eerste én laatste letter van iedere regel dienen voor het vormen van een spreuk die rondom – tegen de wijzers van de klok in – gelezen kan worden.\n\n\n\n\n\n\n\n Een ‘rhombos’ van P.S. voor Romboldus Geniets. [bron: Max de Haan, De letter doet de geest leven (1980), p. 98].
********Een samengesteld woord of vaker nog een woordenreeks of zin (zgn. struikelzin) die bijzonder moeilijk correct uit te spreken is, zeker bij herhaling en/of met hoger spreekritme. Enkele voorbeelden:\nhottentottententententoonstelling\nde kwetterende ekster uit Erps-Kwerps past een gasmasker uit Madagaskar\nde kat krabt de krullen van de trap\nDergelijke tongbrekers komen aan bod bij wijze van taalspel met competitief-humoristische inslag. Soms is het de bedoeling om de spreker te brengen tot een komische (vaak scabreuze) verspreking. Bijv.:\nvarkens, geiten, boerenkool\nmoeder sneed zeven scheve sneden brood\nde knecht snijdt recht en de meid snijdt scheef. \nMoeilijk uitspreekbare klanken- en woordenreeksen kunnen ook dienen als uitspraakoefening, om de tong en ook de andere articulatie-organen te oefenen of los te maken. \nTongbrekers bestaan uiteraard in alle talen. In het Engels en het Frans spreekt men resp. van ‘tongue-twister’ en ‘virelangue’, termen die allebei het ‘(ver)draaien’ eerder dan het ‘breken’ van de tong suggereren.\nTongbrekers zijn als uitspraakprobleem niet in eerste instantie bedoeld om niet-moedertaalsprekers te identificeren of in verlegenheid te brengen
********Een scheppingsverhaal geeft een ontstaansgeschiedenis (etiologie) weer zoals ze is overgeleverd in een mythologisch-religieuze context. Het kan gaan over de kosmos, de goden, de mensheid of een geografisch gegeven. Scheppingsverhalen komen in de meeste culturen voor. Zo is er voor de Joods-christelijke traditie het boek Genesis (het begin van het Oude Testament in de Bijbel).\nEen bekend lokaal voorbeeld is de Antwerpse sage van de Romeinse legionair Silvius Brabo, die de wrede reus Antigoon doodde, diens hand afhakte en vervolgens in de Schelde wierp. Door deze sage zou de stad aan zijn naam zijn gekomen: 'hand-werpen' > Antwerpen. 
********Een schriftvorm waarin herkenbare afbeeldingen gebruikt worden als tekens om een boodschap over te brengen. Men spreekt ook wel van ideografisch schrift in dat verband. Veel oudere schriftsoorten maakten gebruik van dit type standaardtekens, zoals o.m. het Egyptisch, Hittitisch, Indiaans en Sumerisch. Het ligt ten grondslag aan het huidige Chinees.\n\n\n\n\n\n\n\nIndiaans pictografisch schrift. [I.J. Gelb, A study of writing (19521), p. 45].
********Een sinds de 16de eeuw voorkomend lied, gezongen bij allerlei openbare gelegenheden, zoals jaarmarkten (vgl. marktlied), vaak op een klein podium/voetbankje (vandaar Du. Bänkelsang). Het werd verkocht door marskramers of liedjeszangers op losse bladen (vgl. vliegende bladen, pamflet), later ook in bundeltjes. Onderwerpen waren veelal actuele gebeurtenissen, zoals moorden, misgeboorten, ongelukkige liefdes, natuurrampen en uiteraard ook politieke actualiteiten zoals de Tiendaagse Veldtocht, de Eerste Wereldoorlog e.a. Ook volksverhalen leverden stof voor het straatlied, zoals het verhaal van de twee koningskinderen en de geschiedenis van de wandelende jood.\nEen bekende straatzanger is Klein Jan (Pieter de Vos), van wie veel bewaard is gebleven, o.a. Kleyn Jans Konkelpotje, of het Pleysierige en vermakelyke Vossenburgje, gerymt door Pieter de Vos of de zogenaamde Kleyn Jan (1714), waarin men bijv. het bekende lied ‘Altijd is Kortjakje ziek’ aantreft.\nSinds de 19de eeuw ziet men een verandering optreden door ontleningen aan opera’s en operettes en later aan film en cabaret. Daaruit ontwikkelde zich de schlager. Omgekeerd werd het straatlied soms gebruikt door schrijvers van opera’s en zangspelen, zoals blijkt uit de Dreigroschenoper (1928) van B. Brecht. Een typisch voorbeeld van het straatlied is het scharminkelliedje.\nGelet op de gemakkelijke toegankelijkheid van inhoud en vorm is er verwantschap met sommige voorbeelden van het volkslied-1 en het kinderlied. Kijkt men naar het triviale karakter van menig straatlied dan kan men verwantschap zien met de wereld van de kitsch.\nBelangrijke verzamelingen van straatliederen vindt men o.a. in de Stadsbibliotheek van Antwerpen en in de KB’s van Brussel en Den Haag.
********Een stadsdichter is een dichter die door het bestuur van een stad (college van burgemeester en wethouders/schepenen) is aangesteld om in een jaar of langere periode een aantal gedichten te schrijven en eventueel voor te dragen bij bijzondere gebeurtenissen binnen de gemeente. Het is gebruikelijk dat de dichter hiervoor een vergoeding ontvangt. Doorgaans gaat aan de benoeming een open sollicitatieprocedure vooraf. Het fenomeen stadsdichter blijkt een opportuniteit te zijn om poëzie met een groter publiek te delen. Steeds meer Nederlandse en Vlaamse steden hebben recent stadsdichters aangesteld: zo bijv. in Venlo Emma Crebolder, in Ninove Willie Verhegghe, in Dordrecht Jan Eijkelboom, in Gent Erwin Mortier. In Antwerpen werden vanaf 2007 volgende auteurs als stadsdichter aangesteld: Tom Lanoye, Ramsey Nasr, Bart Moeyaert, Joke van Leeuwen, Peter Holvoet-Hanssen en Bernard Dewulf. \nIn ruimere zin kan men het stadsdichterschap ook toeschrijven aan auteurs die zonder echte aanstelling hun (geboorte)stad tegen een toelage speciaal in het licht hebben gesteld. Zie ook poeta laureatus. 
********Een tafelet of taflet werd waarschijnlijk veel gebruikt door kunstenaars voor schetsen en aantekeningen. Een tafelet is een tot een boekje gebundeld aantal witte leitjes, bestreken met een beendermeelpapje, waarop met zilverstift werd geschreven. Met vocht kon het geschrevene weer verwijderd worden. In Hoofts Warenar (vs. 1243-1246) is sprake van zo'n taflet:\n\nRitsert Waer is de speceficacy?\n\nLecker Ick hebse in mijn taflet.\n\nRitsert Laet lesen.\n\nLecker So ras as ick t'huys kom sel icse stellen int net.\n\nRitsert Ick heb elders te doen, toontseme: waer toe dit ghetrantel?\n\nLecker Het taflet is uyt mijn sack.\nEen interessante vermelding komt ook voor in de inleiding op een gedicht van de Amsterdamse rederijker Egbert Meynertsz (ca. 1518-1568), die in de gevangenis bij ontstentenis van pen en papier een tafelet gebruikt:\nEen liedeken op de voij(se) Ick wil mij gaen verheug(en) verblijden mijnen moed(t) ofte opden 37sten uutersten psalm ende ghemaeckt bij Egbert Meijnertsz den 2den martij 1568 binnen Amst(el)redam vanden bloet-hondt den scho(ut) Pieter Pieterszoon ghevanghen wer(t) in sijnnen ghevanckenisse, en haddet met sijn eijgenner handt tusschen regulen in sijn taeffeleet-boecxk(en) gheschreeven mits dat hem noch penne noch pampier gegundt en wa(ere) waer wt het selfde liedeken getro(cken) es bij L S, die sijnne cleederen bi(nnen) Embden ontfanghende t'voorsijde taef(fel)let-boecxken in sijnen dies-sac ghevonden heeft.\n\n\n\n\n\n\n\n Tafelets van hout met zwart gemaakt oppervlak waarop met een stilet geschreven kan worden. [bron: J. Glenisson (red.), Le livre au Moyen Age (1988), p. 30].
********Een tekst heeft een open einde als hij geen antwoord geeft op de vragen die hij stelt. De lezer wordt op die manier uitgenodigd zelf een antwoord te formuleren of althans over het gestelde probleem na te denken. De term wordt in de narratologie gebruikt om aan te geven dat een handelingsverloop niet gesloten wordt, bijv. door huwelijk (happy end(ing)) of dood (tragisch einde), maar open blijft voor verdere ontwikkelingen. Het procedé kan verschillende functies vervullen: aankondiging van verdere avonturen (zoals bijv. in de picareske roman en de avonturenroman), verrassing en desautomatisering (bijv. in Sternes Tristram Shandy, 1759-67 en Diderots Jacques le fataliste, 1796), weergave van een tragische patsituatie, zoals in heel wat moderne romans, enz.
********Een tekst of een deel daarvan aanschouwelijk voorstellen door er een passende handeling bij te verrichten. In feite dramatiseren de acteurs de tekst van een drama in de voorstelling die zij daarvan geven. Verwant met dit dramatiseren is de declamatie.
********Een titelbibliografie is een bibliografie waarin de opgenomen werken gealfabetiseerd zijn op het eerste woord en/of op een of meer belangrijke woorden uit de titel. Titelbibliografieën kunnen behulpzaam zijn bij het opsporen van anoniem verschenen werken of van de auteur van een werk waarvan men alleen de titel kent. Voor Nederland is in de vijfjaarlijkse nationale bibliografie, Brinkman's catalogus van boeken en tijdschriften, een dergelijke aparte ‘titelcatalogus’ opgenomen
********Een toespraak die gehouden wordt tijdens een maaltijd, waarbij een jubilaris, bruidspaar, jarige of enig andere persoon die iets te vieren heeft, wordt toegesproken. Meestal wordt aan zo'n persoon lof toegekend vanwege zijn verdiensten. De tafelrede is doorgaans luchtiger van inhoud dan de gelegenheidstoespraak of de rede(voering). Vaak wordt de toegesprokene in de tafelrede ook een beetje op de hak genomen. 
********Een toneelstuk (drama) geschreven in verzen (vers-1). Men spreekt ook wel van dramatische poëzie.\nVersdrama’s komen tegenwoordig weinig voor – vooral door de verwachting van realisme-2 in de spreekstijl van de personages – maar het fenomeen was volkomen normaal bij het ontstaan van het drama in het oude Griekenland. Men denke aan de tragedies van Sophocles en Euripides. Daarbij moet men wel een onderscheid maken tussen de dialogen (dialoog) en de andere gedeelten in de Griekse tragedie. De dialogen, geschreven in de jambische (jambe) trimeter, voorloper van de alexandrijn, kan men vergelijken met de toneelteksten zoals men die later schreef: monologen en gesprekken van deelnemers aan een samenspel. Daarnaast bevatte de Griekse tragedie andere onderdelen, zoals koorliederen, geschreven in ingewikkelder metrische (metrum) vormen.\nDialogen in versvorm werden ook courant in latere tijden toegepast, en vormen de basis van het versdrama. Verzen, onderdelen van verzen of bepaalde groepen van verzen kunnen daarbij gebruikt worden om ritme en structuur van de dialogen te sturen. De stichomythie bijv. is een bijzondere vorm van de dialoog in een versdrama waarbij de personages telkens afwisselend één versregel uitspreken
********Een typogram is een tekstvorm waarbij met gebruikmaking van typografisch materiaal een zaak of een idee zichtbaar wordt gemaakt. Een eenvoudig voorbeeld vormt het woord ‘яepressie’, waarbij de letter R met de rug naar de andere letters van het woord toe staat en daarmee het woord ‘concreet’ maakt.\nTypogrammen worden op alle mogelijke manieren gebruikt, o.m. in de poëzie van Paul van Ostaijen en, meer algemeen, in de concrete poëzie. Ook voor veel logo’s wordt gebruik gemaakt van het typogram. 
********Een ultrakort verhaal. De term zou zijn afgeleid van Flash fiction, de titel van een verhalenbundel uitgegeven in 1992 met 72 flitsverhalen van 250 tot 750 woorden elk. Nederlandse synoniemen zijn o.m. zkv (= zeer kort verhaal) en handpalmverhaal.\nHet genre gedijt goed in een digitale omgeving. De website Flash Fiction Online verwelkomt kortverhalen met een lengte van 500 tot 1000 woorden. De site Flash Fiction World hanteert een bovengrens van 1000 woorden
********Een vakbibliografie is een speciale bibliografie die de publicaties op een bepaald vakgebied beschrijft. Voor de neerlandistiek is de Bibliografie van de Nederlandse taal- en literatuurwetenschap (BNTL) de vakbibliografie, die vanaf 1970 als lopende bibliografie zowel de jaarlijkse productie bijhoudt als via retrospectieve delen de publicaties op het vakgebied uit het verleden registreerde. De lopende jaardelen werden na een aantal jaren gecumuleerd. De verschenen lopende en retrospectieve cumulatiedelen zijn: 18 en 22-30 (1940-1945, 1960-1998). De jaardelen hebben de registers in dezelfde band, de cumulatiedelen hebben een aparte registerband, behalve dl. 18 en 22 die in één band zitten. \nDe BNTL bevat Nederlandse, Vlaamse en buitenlandse titels van publicaties over Nederlandse taal- en letterkunde uit de periode 1940 tot heden (dus geen primaire literatuur), waar mogelijk met een link naar de digitale volledige teksten. De nieuwe versie van de BNTL, die wordt onderhouden door het Huygens Instituut, is in april 2008 opengesteld voor gebruik. De BNTL wordt onderhouden door een interne redactie, maar ook gebruikers hebben de mogelijkheid om titels in te voeren. De BNTL is een product in ontwikkeling. Bij de recentste upgrade (april 2010) is onder andere de mogelijkheid gecreëerd om door middel van zgn. RSS-feeds op de hoogte te blijven van recente toevoegingen aan de bibliografie. 
********Eén van de in de hexameter voor komende cesuren, namelijk de pauze of rust na de vierde versvoet. De bucolische cesuur is een weinig gebruikte cesuur in de hexameter, net als de trocheïsche cesuur.  
********Een van de twee centra van waaruit het Russisch formalisme tot stand kwam (OPOJAZ was het andere). De groep opereerde in Moskou van 1915 tot ca. 1925 en Roman Jakobson was het meest bekende lid ervan. 
********Een van de vormen van een stijlfiguur, ook wel semantische figuur of gedachtefiguur genoemd. Ze ontstaat doordat woorden in een bepaalde context een engere, ruimere of andere betekenis (kunnen) krijgen. Men spreekt dan respectievelijk van betekenisverenging, betekenisverruiming en betekenisoverdracht. Bij dit laatste, overdrachtelijk taalgebruikt, spreekt men gewoonlijk over troop-1
********Een van de vormen waarmee een spreker (bijv. de verteller) de woorden of gedachten van zichzelf of iemand anders (bijv. een personage) kan citeren. Als zodanig moet de vrije directe rede afgebakend worden ten opzichte van andere vormen van redeweergave of bewustzijnsrepresentatie, zoals de directe rede, indirecte rede en vrije indirecte rede.\nZoals de naam aangeeft betreft het een bepaalde variatie op de directe rede. Het verschil ligt in de afwezigheid van inleidende zinnetjes als ‘hij zei’ of ‘ze vroeg’ evenals van de dubbele punt en de aanhalingstekens, en van eventuele typografische middelen (zoals kleinere druk, insprong, omgevende witregels) waarmee we normaal in directe rede de citerende tekst netjes onderscheiden van het geciteerde. Bij vrije directe rede is er m.a.w. geen enkel signaal in de tekst dat er een verschuiving van spreker optreedt. Doordat de geciteerde stem ‘ongevraagd’ het woord neemt – zonder te wachten op toestemming van en een inleidende frase door de citerende stem – kan men zeggen dat de geciteerde spreker zich ‘bevrijd’ heeft van de controle van degene die citeert. Bijv.:\nHij stond op de bus te wachten terwijl het flink begon te regenen. Ook dat nog. Zonder paraplu natuurlijk. Dan bel ik maar een taxi.\nIn dit voorbeeld begint het citaat na het eerste zinnetje
********Eén van de zijden, recto-zijde of verso-zijde, van een blad-2. Paginering van de bladzijden van een boek is van jonger datum dan foliëring. Het Latijnse equivalent – pagina – is evenzeer ingeburgerd.
********Een verhaal, vaak van een geruchtmakend karakter, dat wordt verteld alsof het daarin vermelde werkelijk heeft plaats gevonden, maar dat niet op waarheid blijkt te berusten. Een moderne variant daarvan is de hoax stammend uit de computerwereld, een term die oorspronkelijk een onterechte viruswaarschuwing behelsde. Onder invloed van de moderne media gaan dit soort verhalen razendsnel de wereld rond.\nBekend werd het verhaal dat Beethoven zijn pianostuk Für Elise schreef voor het meisje Elise waarop hij verliefd zou zijn geweest. In werkelijkheid heette het stuk Für Therese, maar de muziekuitgever kon Beethovens handschrift niet goed lezen.
********Een vertaling die met opzet fout is – met komische bedoelingen. Een onder scholieren bekend voorbeeld is ‘zo de vrede, zo de brug’ als vertaling voor ‘tam pax tam pons’. De facto gaat het om een woordspeling die door de ‘foute’ vertaling geactiveerd wordt.\nWanneer ze met humoristisch effect bedreven of geciteerd worden, kan men ook de homofone vertaling, de calque en fenomenen als het steenkolenengels onder deze categorie plaatsen. 
********Een vlakdruktechniek waarbij op gepolijst kalksteen met krijt of inkt tekst of illustraties worden aangebracht. De steen wordt licht geëtst met salpeterzuur en bedekt met een laagje Arabische gom die zowel het beeld vasthoudt als het wateropnemend vermogen van de kalksteen vergroot. Voordat de drukinkt aangebracht wordt, wordt de steen bevochtigd waarna alleen de be-tekende delen van de steen via een speciale lithografische pers een afdruk op het papier achterlaten. Steendruk of lithografie is ook mogelijk met behulp van andere materialen: zink, aluminium of metaal.\nDe lithografie is in 1798 uitgevonden door Alois Senefelder, samen met het lithografisch kalkeerpapier dat het overbodig maakte om tekst in spiegelbeeld op de steen te tekenen. In de 19de eeuw is het steendrukprocedé vaak gebruikt voor het vervaardigen van facsimile-edities.\nHet was ook mogelijk meerkleurensteendrukken te vervaardigen, de zgn. chromolithografie. Daartoe moet de tekening gekalkeerd worden op een zgn. contourensteen en vervolgens moeten er evenveel zgn. toonstenen gemaakt worden als er kleuren zijn. Later komt ook de fotochromolithografie.\n\n\n\n\n\n\n\nHet afdrukken van de steen. [bron: F. van der Linden, De grafische technieken (1990), p. 174].
********Een voor een publiek uitgesproken verhandeling, een stuk proza over een specifiek onderwerp dat van allerlei aard kan zijn, maar vaak een wetenschappelijke inhoud heeft. De lezing is vergelijkbaar met de rede of een college, in die zin dat het gaat om een mondelinge voordracht door één persoon van een bepaalde tekst waarvan de voordrager veronderstelt dat het publiek erin geïnteresseerd is.\nEr is een uitgebreid lezingencircuit. Veelal worden lezingen gehouden in een bepaald verband, bijv. bij congressen en symposia e.d. Ze worden georganiseerd door maatschappijen, musea, genootschappen en leeskringen. Een goed voorbeeld in dit verband vormen de lezingen georganiseerd door het Letterkundig Museum, zoals de Frans Kellendonklezing. Daarnaast zijn er reeksen van lezingen, zoals de Huizinga-lezingen of de Leidse Meta-lezingen waarvoor bekende sprekers worden uitgenodigd. Ook rond een bepaald onderwerp worden lezingen gehouden, zoals de Bert van Selm-lezingen over (analytische) bibliografie of de Annie M.G. Schmidt-lezingen over kinder- en jeugdliteratuur.
********Een vrouwenlof is een lofdicht op het vrouwelijk geslacht. In de renaissance verschenen er gedichten, pamfletten en boeken waarin de vermeende aard van vrouwen ter discussie werd gesteld. In veel zogenaamde vrouwenloven en vrouwenblamen werd het vrouwelijk geslacht uitbundig geprezen of hartstochtelijk veracht. Tot voor kort werden vrouwenloven beschouwd als retorische oefeningen in de paradox, maar volgens recent onderzoek dienen de teksten een serieuzer doel dan te laten zien hoe goed een auteur een onverwachte mening kan verdedigen. Auteurs gebruiken een vrouwenlof vaak om hun visie te presenteren op de door hen gewenste manier van denken of leven of op de door hen beoogde inrichting van de maatschappij. Sekse wordt in deze teksten dus (onder andere) ingezet als retorisch instrument.\nBekende vrouwenlofteksten zijn o.a. Boccaccio, De claris mulieribus (14de eeuw)
********Een weinig precies gedefinieerde verzamelnaam voor allerlei vormen van taalgebruik waarbij op een of andere manier gespeeld wordt met de vormen en/of betekenissen van woorden en woordencombinaties. De term kan eventueel met afkeurende bedoeling gebruikt worden, om te verwijzen naar holle retoriek of gratuit taalvernuft.\nMeer in het bijzonder kan woordenspel of woordspel ook gebruikt worden als synoniem voor woordspeling.\nEen uitgebreide bloemlezing van poëzie waarin met woorden gespeeld wordt werd samengesteld door P. Barneveld, J. Heerze en J. de Zanger onder de titel Pas op, de dichter lacht: 800 jaar spel, spot en humor in Nederlandse verzen (1987).
********Een woord waarvan de uitspraak foutief is gemaakt omdat men bang is dat men dezelfde fout begaat als in een ander geval dat ten onrechte als overeenkomstig wordt beschouwd. Zo zegt men 'vloe' inplaats van 'vloei' omdat men niet de fout wil maken als die van 'koei' in plaats van 'koe'. Of iets is 'niet mijn pakje aan' in plaats van de uitdrukking 'niet mijn pakkie-an'.
********Een woordemblema is een emblema in woorden met dezelfde karakteristieken als het gewone embleem dat bestaat uit een motto-2, een pictura en een subscriptio-1. In het woordembleem moet het opgeroepen beeld uitgaan van visuele en concrete voorstellingen, het moet uit de werkelijkheid stammen of geloofwaardig zijn. Als zodanig onderscheidt het woordembleem zich van de allegorie en het symbool.\nEen voorbeeld van een woordembleem is het gedicht ‘Op de gelegentheydt van een spijcker in 't hout te smijten’ van Jan Claesz. Schaap in diens Bloem-tuyntje van 1660 , waarin in vs. 1-10 het beeld geschetst wordt en in vs. 11-28 de subscriptio gegeven wordt:\nWanneer men op een spijker slaet,\nDie boven op een houtje staat,\nDe spijker sachjes inne glijt,\nSoo lang men recht op 't hoofje smijt
********Eenvoudig lied dat de collectieve uiting is van een gemeenschap of volk. Het heeft niet zozeer een literaire als wel een sociale betekenis. De melodie is eenvoudig, de tekst is belangrijk. Algemeen menselijke thema’s vormen de onderwerpen, zoals liefde, dood, vreugde. De oorsprong van tekst en melodie is doorgaans niet te achterhalen, daar het volkslied mondeling ontstaat in de zingende gemeenschap. Het wordt van generatie tot generatie overgeleverd, waarbij het voortdurend wijzigingen en aanpassingen ondergaat, naar gelang van de tijdgeest en de wisselende omstandigheden. Het is moeilijk een classificering te maken binnen het genre vanwege de heterogeniteit van zijn uitingsvormen. Enkele vaak voorkomende soorten zijn: zeemanslied, soldatenlied, marktlied, straatlied, studentenlied, arbeidslied (heiers-, spin- en weeflied),  bezweringslied, danslied en diverse vormen van het kinderlied.\nAls uiting van een ongeletterd volk werd het volkslied lange tijd niet opgeschreven, een aantal liedboekjes en handschriften met liederen niet te na gesproken. Pas in de 19deeeuw, toen onder invloed van de romantiek een diepgaande belangstelling ontstond voor volkskunst en folklore, ging men op zoek naar de oorsprong en de ontwikkeling ervan. Er kwamen verzamelingen en uitgaven van volksliederen (J.F. Willems, A.H. Hoffmann von Fallersleben e.a.), gedeeltelijk vanuit dezelfde behoefte als die welke leidde tot het schrijven van de romance en de ballade-1 geïnspireerd op middeleeuwse teksten. Later publiceerde Fl. van Duyse Het oude Nederlandsche lied (3 dln., 1903-1907
********Eenvoudig volkslied-1 of straatlied dat op markten en kermissen gezongen werd door beroepszangers, en afgedrukt op een blaadje aan de man gebracht werd. Meestal bevat het marktlied ‘nieuws’, maar ook andere onderwerpen zijn mogelijk.
********Eenvoudige fictionele proza- of poëzietekst van beperkte omvang met vrijwel alle eigenschappen van het verhaal-1. De termen ‘verhaal’ en ‘vertelling’ worden dan ook vaak voor hetzelfde gebruikt (vgl. kaderverhaal en kadervertelling), met dien verstande dat men verhalende poëzieteksten zelden ‘verhaal’ noemt. Bovendien gebruikt men de term ‘vertelling’ wel om een archaïserend effect te bewerkstelligen. Voorbeelden van vertellingen zijn A.C.W. Starings Ada en Rijnoud (1820, poëzie) en Jacob Israël de Haans Nerveuze vertellingen (1906-1910). Zie ook conte.
********Eigenschap van de verstechniek die zich kenmerkt door het verschijnsel dat het einde van een mededeling niet samenvalt met het einde van een verspaar, zonder dat hierbij (zoals bij het enjambement) bewust naar een zeker effect wordt gestreefd.\nBij rijmbreking of rijmbreuk is het niet noodzakelijk dat een eenheid van mededeling twee niet-rijmende verzen vult
********Eng. pamphlet (pamphilet, pamphilus) > Gr. pan = alles
********Eng. slapstick = slaghout
********Eng.: New Humanism = Nieuw Humanisme.\nKritische school in de V.S. tussen 1910 en 1930 met o.m. Irving Babbitt en Paul Elmer More. Zij baseerden zich op de literaire en sociale opvattingen van de Engelse dichter en criticus Matthew Arnold (1822-1888) die in een periode van realisme en naturalisme de morele waarden van het verleden opnieuw trachtte op te roepen. De beweging verloor rond de jaren dertig aan invloed doordat ze beschouwd werd als te elitair en conservatief. 
********Engels woord, van onzekere oorsprong, ter aanduiding van woordspel in het algemeen. Sommigen beperken het gebruik van de term tot bepaalde types van woordspeling (bijv. paronomasia), maar de terminologische werkelijkheid blijkt veel diverser en onbepaalder. 
********Engels zoals dat gesproken wordt door Nederlandstaligen met een zwakke kennis van de taal. Het wordt gekenmerkt door allerlei fouten tegen uitspraak, woordenschat en grammatica. De term zou teruggaan op de elementaire vorm van Engels die Nederlandse havenarbeiders spraken met Engelse zeelui bij het lossen van steenkool in de vroege 20ste eeuw.\nDergelijk slecht Engels kan een komisch effect hebben, wat aanleiding geeft tot het bloemlezen van leuke fouten. O.m. de taalkundige blunders van Nederlandstalige politici of van in het buitenland werkzame voetbalcoaches worden door de media ongenadig vastgelegd en uitvergroot. Bijv. de vroegere premier Joop den Uyl, die opmerkte dat ‘the Dutch are a nation of undertakers’ (waarbij hij ‘entrepreneurs’ bedoelde, en niet begrafenisondernemers), of Louis Van Gaal, die als hoofdtrainer van Manchester United de Engelse sportpers trakteerde op mooie calques als ‘Chelsea, that is another cook’ (Chelsea, dat is andere koek). \nSteenkolenengels kan ook met opzet geproduceerd worden bij wijze van woordspeling. Voorbeelden hiervan zijn verzameld in Jacob & Haver (red.), Make that the cat wise. Stonecoalenenglish like you've never seen before (2013), een boek dat groeide uit de taalcreativiteit van een facebook groep.\nEen literair voorbeeld van een limerick waarin gebruik gemaakt wordt van steenkolenengels kan worden aangetroffen in het werk van John O'Mill:\nA terrible infant called Peter\nsprinkled his bed with a gether.\nHis father got woost,\ntook hold of a cnoost,\nand gave him a pack on his meter.\n(P. Nieuwint & I. de Wijs (ed.), Light verse in Dutch and double Dutch/John O'Mill (2012), p. 75).\nIn een enkel geval wordt naar analogie van 'steenkolenengels' wel gesproken van 'steenkolenduits', maar daarin is de oorsprong van de term dan wel volledig verdwenen en wordt ook voor andere talen deze analogie mogelijk.
********Ethische en pedagogische tekst (didactische literatuur) waarin de normen en waarden waaraan een goed vorst zich dient te houden, opgesomd worden. De vorstenspiegel is een representant van de standenleer (spiegel), een tekst die leefregels en voorschriften voor ideaal gedrag bevat.\nDe middeleeuwse vorstenspiegel is gebaseerd op antieke voorbeelden: als voorloper wordt wel eens Xenophons Kyropaedie (letterlijk ‘de opvoeding van Cyrus’
********Etiketliteratuur is te beschouwen als een tot de readymade behorend subgenre. Etiketliteratuur ontleent haar teksten uitsluitend aan etiketten, reclamefolders en verpakkingen. Een voorbeeld:\nBloopers zijn zeer brosse zoutjes met pittige kruiden. Ze zijn belachelijk\nvan vorm, zitten in een hele grote zak en zijn eigenlijk veel te lekker.\nBloopers van Smiths. Alleen de smaak is niet mis.\n(Willem Winters, Etiketliteratuur. Ready made teksten, 19912, p. 45) 
********Door kunstmatige vervilting uit plantaardige vezels vervaardigde substantie. De uitvinding van het papier maken moet gesitueerd worden in de 1ste eeuw in China en heeft zich in de 8ste eeuw via de Arabieren verbreid tot in Spanje in de 12de eeuw. Er kwamen vervolgens papiermolens in Italië (vanaf 1270), Frankrijk (1348), Duitsland (1390) en de Nederlanden (Hoei 1405
********
********
********Term uit de bibliografie voor een formaat dat verkregen wordt door een vel driemaal te vouwen. De bibliografische aanduiding is gewoonlijk ‘8o’. Een octavo-katern bestaat dus uit acht bladen (blad-2) of zestien bladzijden. De kettinglijnen bij octavo-formaat lopen horizontaal en het watermerk zit – verdeeld in vier stukken op vier bladen – in de linker bovenhoek.\nHet is mogelijk om een octavo-vel te maken met gebruik van twee katernsignaturen (katernsignatuur), zó dat het lijkt of er twee kwarto-katernen zijn: de vier middelste bladen van het katern worden na vouwen en snijden verwijderd. Men spreekt dan van octavo-in-vieren (8o-in-4. Ook is de opmaak mogelijk in halve vellen met dezelfde tekst tweemaal gezet. Ook dat is 8o-in-4, maar dan met tweemaal dezelfde signatuur.\n\n\n\n\n\n\n\nZetsel opgemaakt voor een octavo-druk. [bron: Ph. Gaskell, A new introduction to bibliography (1972), p. 79].
********Boek gedrukt in de beginperiode van de boekdrukkunst (ca. 1450 tot en met 31 december 1500)
********Archiefterm voor een bundel stukken die – in de periode voor de uitvinding van de perforator en ordner – door een koord aaneengeregen is. De archivalia worden vaak zodanig aan het koord bevestigd, dat op de plaats van het gaatje enig tekstverlies optreedt. In de archieven zijn de liassen gewoonlijk uiteen gehaald en opgeborgen als omslag, map of portefeuille.\n\n\n\n\n\n\n\nAfbeelding van als lias bijeengevoegde stukken. [bron: J.L. van der Gouw, Oud schrift in Nederland (1980), p. 74].
********Soortnaam voor bepaalde allegorische personages (allegorie, figura-1) in rederijkersspelen (rederijkers, rederijkerstoneel) die gevoels- en gemoedsaandoeningen, hartstochten, lichamelijke neigingen en driften personifiëren. De zinnekens hebben vaak expliciet deze ondeugden als naam, zoals Lust tot Rijckdom, Jalours Ghepeyns, Hoverdie en Ghyericheyt.\nDe term zinneken is gangbaar vanaf de tweede helft van de 16de eeuw. In de literatuurgeschiedenis is dit de gebruikelijke benaming geworden. De rederijkers maakten echter geen onderscheid tussen zinneken, neeftken, nichtken of verrader, hoewel zinneken niet zoals de overige termen als aanspreekvorm in de dialoog van het toneelspel werd gebruikt
******** Middelnederlandse benaming voor een deel, afdeling of hoofdstuk van een boek. De aanduiding ‘partie’ wordt doorgaans gevolgd door een opeenvolgende nummering. Zo schreef Jacob van Maerlant drie partieën (eerste partie, derde partie, vierde partie) van zijn magnum opus Spiegel historiael, waaraan Filip Utenbroeke de tweede berijmde partie toevoegde en later Lodewijk van Velthem de resterende boeken van de vierde partie en de volledige vijfde partie.\n In zijn boek Maerlants wereld (1996) nam F. van Oostrom de term over voor de hoofdstukindeling van zijn biografie.\n\n 
********
********Verzamelbegrip voor elke lofzang (in epiek, lyriek of dramatiek) ter ere van een godheid of een held
********Term uit de grammatica ter aanduiding van een onderschikkend verband (onderschikking) tussen twee zinnen, die daardoor beschreven kunnen worden als hoofdzin en bijzin. Ter aanduiding van een nevenschikkend verband tussen grammaticaal evenwaardige zinnen, gebruikt men de term parataxis.
********
********
********Beweegbare draaischijven ter adstructie in boeken over vooral astronomie, astrologie, wiskunde en anatomie. Volvelles komen voor vanaf de middeleeuwen tot heden. De vroegste voorbeelden worden aangetroffen in het werk van Ramón Llull (ca. 1235-1316) van Majorca, een Catalaanse mysticus en dichter, die er zijn ingewikkelde filosofische ideeën mee wilde illustreren. Ook vanaf de 14de eeuw komen over elkaar bevestigde bladen voor in met name anatomische werken die bij omslaan een steeds diepere laag van het lichaam tonen, zoals in Andreas Vesalius’ De humani corporis fabrica librorum epitome (1543). Zie ook pop-up.
********
********Het begrip omvat een breed scala aan online objecten die gedeeld, gekopieerd en aangepast worden door internetgebruikers, vaak met humoristische doeleinden. Typisch gaat het om korte multimodale teksten (zie de image macro als beste voorbeeld)
********Oorspronkelijk, in de middeleeuwen, een geestelijk lied in de volkstaal met een refrein-1
********In de klassieke literatuur een gedicht dat onder begeleiding van de lier werd voorgedragen (daarom ook wel lierzang genoemd). Vanaf de renaissance een hooggestemd lyrisch gedicht (lyriek)  over een verheven onderwerp. Bijv. Vondels De Kruisbergh (1637) of De verlossing en herstelling van Nederland (1813) van J. Kinker. Specifieke vormen van het lierdicht zijn de ode, hymne en dithyrambe, maar ook menige rei-1 uit het renaissancedrama kan tot dit genre worden gerekend. 
********Een DOI of digital object identifier is een unieke en permanente code die aan een publicatie wordt toegekend volgens een genormeerd systeem dat wordt beheerd door de International DOI Foundation. De hele opzet is enigszins vergelijkbaar met die van systemen als ISBD, ISBN en ISSN, behalve dat hij in dit geval specifiek dient voor het identificeren en terugvinden van publicaties op het internet en voor de instandhouding van links tussen publicaties, ook als de bestanden van internetadres veranderen. Het systeem werd geïntroduceerd in 1997 en wordt sindsdien meer en meer gebruikt – vooral voor wetenschappelijke en vaktechnische teksten.
********Een van de methodes/formules om de leesbaarheid van (literaire) teksten exact te meten. De ‘cloze test’, in 1953 ontwikkeld door Wilson L. Taylor, bestaat hierin dat een tekst wordt gepresenteerd met weglating van een aantal woorden
********Aanduiding in een antiquariaatscatalogus of een auctiecatalogus voor ‘autograph letter signed’, ook wel in het Frans als ‘l.a.s.’ voor ‘lettre autographe signée’: een eigenhandig geschreven en ondertekende brief. 
********EDBO heeft als doel het gratis en integraal beschikbaar stellen van gedigitaliseerde boeken uit de periode 1781-1800. Uit dit tijdvak zijn uit het Nederlandse taalgebied bijna 10.000 unieke titels geselecteerd, met een gezamenlijke omvang van ongeveer 2 miljoen pagina’s. Deze titels zijn vanaf juni 2011 digitaal beschikbaar. De boeken zijn volledig gefotografeerd, maar worden door de toepassing van optische tekenherkenning ook digitaal doorzoekbaar op woordniveau. Daarnaast zullen door het toevoegen van gegevens uit de Short Title Catalogue Netherlands (STCN) extra zoekmogelijkheden geboden worden. Dutch Prints Online is een samenwerkingsverband van de Koninklijke Bibliotheek en de bibliotheken van de Universiteit van Amsterdam en de Universiteit Leiden. 
********EAD, ontworpen in 1993 aan de University of California, is een standaard voor het in XML coderen van archiefbeschrijvingen, zodat ze gemakkelijk uitgewisseld en doorzocht kunnen worden en via het web beschikbaar kunnen worden gesteld. In de erfgoedsector (Bijzondere Collecties) is er steeds meer belangstelling voor EAD als standaard voor de ontsluiting van collecties, omdat het de uitwisseling van informatie vergemakkelijkt en standaardisering van toegangen bevordert. In Nederland hebben het Nationaal Archief en het IISG als eerste EAD toegepast voor hun collecties. Beide instellingen werken samen met onder andere de Archiefschool en de Taskforce Archieven tevens aan landelijke richtlijnen en/of best practices voor EAD. Binnen de academische wereld wordt EAD gebruikt door de universiteitsbibliotheken van Amsterdam en Leiden.
********Het GGC is oorspronkelijk opgezet door samenwerkende (universitaire) bibliotheken via PICA, tegenwoordig onderdeel van het Online Computer Library Center (OCLC PICA), waarbij meer dan 60.000 bibliotheken uit 112 landen zijn aangesloten. In het GGC kan een bibliotheek het eigen boekenbezit catalogiseren. Het GGC dient als bron voor de Nederlandse Centrale Catalogus (NCC) en WorldCat. In veel gevallen wordt het GGC ook als bron voor bibliografische records gebruikt: door records uit het GGC te ‘ontlenen’ (overhalen naar het lokale bibliotheeksysteem) kan gebruik gemaakt worden van het catalogiseerwerk van andere instellingen.
********Als onderzoekscentrum van de Koninklijke Academie voor Nederlandse Taal- en Letterkunde (KANTL) verricht het CTB fundamenteel wetenschappelijk onderzoek op het vlak van de teksteditie, de ontsluiting van het literair en intellectueel erfgoed in Vlaanderen en de literaire, talige en intellectuele bronnenstudie. Tot dit werkveld behoren de disciplines van de editiewetenschap, de teksteditie, de dialectologie en het onderzoek van historische corpora. Speciale aandacht gaat naar het gebruik van geavanceerde ICT (Informatie en Communicatie Technologie) in het onderzoek.
********DANS is een instituut van de Koninklijke Nederlandse Academie van Wetenschappen, dat mede wordt ondersteund door de Nederlandse organisatie voor Wetenschappelijk Onderzoek (NWO). Het bedrijf draagt zorg voor de opslag en blijvende toegankelijkheid van onderzoeksgegevens in de alfa- en gammawetenschappen, door middel van de ontwikkeling van duurzame archiveringsdiensten en de samenwerking met databeheerders en wetenschappers. 
********Aanduiding uit de bibliotheekwereld voor het nummer dat aan een publicatie wordt verleend door het wettelijk depot. Het nummer wordt doorgaans in het desbetreffende boek op de verso-zijde van het titelblad of in het colofon afgedrukt en bestaat uit een D, gevolgd door het jaartal tussen schuine strepen, een code van vier cijfers voor de uitgevende instantie en na een schuine streep het volgnummer van de publicatie van die uitgever. Aangezien Nederland geen wettelijk depot kent, volgt hier een Belgisch voorbeeld: D/1969/0020/3 = Vijftien jaar aanwinsten sedert de eerste steenlegging tot de plechtige inwijding van de Bibliotheek, de derde uitgave (/3) van de Koninklijke Bibliotheek Albert I (/0020/) te Brussel uit 1969 (/1969/). 
********De Digitale Bibliotheek voor de Nederlandse Letteren (DBNL) is een digitale collectie van teksten die behoren tot de Nederlandse letterkunde, taalkunde en cultuurgeschiedenis van de vroegste tijd tot heden. De collectie representeert het hele Nederlandse taalgebied en komt tot stand door een samenwerking tussen de Taalunie, de Vlaamse Erfgoedbibliotheek en de Koninklijke Bibliotheek te Den Haag. De website wordt jaarlijks zo’n vier miljoen keer geraadpleegd.\nDit Algemeen Letterkundig Lexicon maakt als digitaal naslagwerk onderdeel uit van de DBNL. 
********Duitse benaming ter aanduiding van verschillende vormen van misdaadliteratuur
********Het INL is een onderzoeks-, expertise- en bronnencentrum waar op resultaatgerichte wijze de Nederlandse taal wordt verzameld, bestudeerd, verklaard en bewaard, bij voorkeur in samenwerking met externe partijen. De resultaten worden verwerkt in kwalitatief hoogwaardige producten, uiteenlopend van corpusmateriaal en woordenboekapplicaties tot lexiconcomponenten en computerlinguïstische hulpmiddelen. Via één centraal loket en via verschillende media worden producten beschikbaar gesteld, toegankelijk voor alle taalgebruikers, daarbij optimaal gebruikmakend van technologische hulpmiddelen en internationale standaarden.\nHet INL is vooral bekend vanwege het grootste woordenboek ter wereld, het Woordenboek der Nederlandsche Taal (WNT). Daarnaast beheert het INL nog een hele serie andere woordenboeken en lexica.
********De KANTL werd in 1886 als Koninklijke Vlaamsche Academie voor Taal- en Letterkunde opgericht. De bedoeling was het culturele en literaire leven in Vlaanderen te stimuleren. De Academie was de eerste officiële instelling van het koninkrijk België waarin aan wetenschapsbeoefening in het Nederlands gedaan werd
********Resource Description and Access, het nieuwe, in 2011 of 2012 in te voeren wereldwijde systeem van titelbeschrijving, aangepast aan de eisen van de nieuwe media. RDA zal de Regels voor de titelbeschrijving in Nederland vervangen waarvan lange tijd (1924-1975) gebruik gemaakt is in de wetenschappelijke bibliotheken.
********Dit speciaal voor de Nederlandse openbare bibliotheken ontworpen decimale systeem SISO is gebaseerd op en een vereenvoudiging van de UDC. De indeling van een publicatie gebeurde op basis van door de uitgever tevoren geleverde gegevens (CIP), zodat het mogelijk was de SISO-codering bij de CIP-gegevens in het boek af te drukken, hetgeen meestal gebeurde op de verso-zijde van het titelblad.
********Sinds 2000 werkt de Short Title Catalogus Vlaanderen naar het voorbeeld van de STCN aan een online databank met uitgebreide bibliografische beschrijvingen van drukken die van de pers kwamen in Vlaanderen in de 17de en 18de eeuw (nationale bibliografie). De databank bevatte eind 2010 meer dan 14.000 editiebeschrijvingen, gebaseerd op de autopsie van meer dan 22.000 exemplaren uit verschillende belangrijke Vlaamse erfgoedcollecties.\nDe STCV-databank is een work in progress. De databank wordt dagelijks verder aangevuld met nieuwe editiebeschrijvingen en exemplaren die als dubbel aan bestaande beschrijvingen worden toegevoegd. De selectiecriteria die bepalen of een editie al dan niet kan worden opgenomen, werden de laatste jaren sterk verruimd. In principe worden nu alle uitgaven die in Vlaanderen (inclusief Brussel) voor 1801 gedrukt werden of te koop werden aangeboden opgenomen in de databank.\nDe uitgebreide selectiecriteria betekenen niet dat tijdens een STCV-projectfase in een bepaalde erfgoedbibliotheek steeds alle Vlaamse drukken uit de 17de en 18de eeuw worden opgenomen. De beperkte looptijd van elke projectfase en de grote omvang van bepaalde collecties maken het vaak noodzakelijk om per projectfase slechts een duidelijk afgebakend deel van de gehele collectie te verwerken. In de voorbije jaren werd in verschillende collecties gefocust op de 17de eeuw. Ook werd er soms een taalcriterium gehanteerd waarbij wel de Nederlandstalige en niet de anderstalige drukken konden verwerkt worden. Ten slotte kon bij sommige projectfases slechts een deel van het vooropgestelde corpus verwerkt worden. Het wegwerken van deze missing links is een prioriteit voor de STCV in de komende jaren. Welk deel van de collectie er precies verwerkt is in de STCV-databank, verschilt dus van bibliotheek tot bibliotheek.
********De STCN is een project dat als doel heeft het vervaardigen van de retrospectieve Nederlandse nationale bibliografie. Aanvankelijk was het de bedoeling de productie uit de periode 1540-1800 te beschrijven, maar later werd besloten ook de in ander verband beschreven incunabelen en postincunabelen aan het bestand toe te voegen en de 18de eeuw erbij te betrekken. Het project, dat in 1982 onder de vleugelen van de Koninklijke Nederlandse Akademie van Wetenschappen van start ging en in 1988 door de Koninklijke Bibliotheek in Den Haag is overgenomen, heeft in de periode tot 2009 – toen het project als ‘voltooid’ beschouwd is – ongeveer 190.000 titels en 500.000 exemplaren uit een aantal grote Nederlandse en een aantal buitenlandse openbare collecties beschreven in de vorm van een short-title catalogue.\nDe STCN maakt het mogelijk om antwoorden te krijgen op de meest diverse vraagstellingen, uitgaande van auteursnaam, titel, drukker-uitgever, plaats van drukken, bibliografisch formaat, lettertype, chronologie, fingerprint of combinaties daarvan. Er worden alleen boeken beschreven, dus geen plano's, kaarten en prenten, en wel: boeken gedrukt binnen de huidige grenzen van Nederland, ongeacht de taal, en boeken in de Nederlandse taal, gedrukt buiten Nederland.\nAls eerste proeve van het STCN-project verscheen van J.A. Gruys en C. de Wolf A short-title catalogue of books printed at Hoorn before 1701 (1979), waarin ook de werkwijze uiteengezet wordt. In 1995 verscheen onder redactie van J.A. Gruys & J. Bos t' Gvlde iaer 1650 in de Short-title Catalogue, Netherlands.\nEen vergelijkbaar project in Vlaanderen is de STCV.
********De Stichting Academisch Erfgoed is een samenwerkingsverband van de Universiteit van Amsterdam, de Technische Universiteit Delft, de Technische Universiteit Eindhoven, de Rijksuniversiteit Groningen, de Universiteit Leiden, de Universiteit van Maastricht en de Universiteit Utrecht. De SAE fungeert als netwerk voor erfgoedbeheerders aan de universiteiten, werft subsidies voor gemeenschappelijke initiatieven en behartigt de belangen van het academisch erfgoed in het bestuurlijke circuit.\nWetenschappelijk erfgoed, universitair erfgoed of academisch erfgoed: er zijn verschillende verzamelnamen in omloop. Grofweg worden hiermee de objecten bedoeld die het bijproduct zijn van het wetenschapsbedrijf door de eeuwen heen (zie ook Bijzondere Collecties). Het gaat hier bijvoorbeeld om voorwerpen gebruikt voor onderzoek en onderwijs, zoals meetapparatuur, wiskundige modellen, onderwijsplaten en botanische collecties. Maar ook om de neerslag van ditzelfde onderzoek en onderwijs: van hoogleraararchieven tot collegedictaten en boeken over elk denkbaar onderwerp. En natuurlijk alles wat met de geschiedenis, cultuur en tradities van de universiteiten te maken heeft: van hoogleraarportretten tot relieken van het studentenleven.
********TEMPO is een digitaliseringsproject van pamfletten door uitgeverij Brill. Begonnen werd met de collecties van de Koninklijke Bibliotheek (Knuttel) en de UB Groningen (Van Alphen). Behalve de Nederlandse worden ook Duitse pamfletten uit de 16de eeuw gedigitaliseerd en zijn er plannen voor het scannen van Franse collecties. Het bestand is niet vrij toegankelijk. 
********Letterwoord uit de bibliotheekwereld voor Uniforme Genre-Indeling, een decimaal systeem voor de indeling van publicaties naar hun genre, ontworpen door de Stichting Speurwerk betreffende het Boek. In 1985 werd een voorstel gedaan voor een codering met vier cijfers, aangeduid als NUGI (Nederlandse Uniforme Genre Indeling), maar dit voorstel werd kort daarop teruggedraaid ten gunste van een driecijferige code. De UGI-codering wordt vaak aangebracht bij de bibliografische gegevens op de verso-zijde van het titelblad. De 400-rubriek van de UGI betreft literatuur
********USTC is  een project van de universiteit van St Andrews dat tot doel heeft informatie te verschaffen over alle boeken, ca. 350.000 edities met 1.500.000 exemplaren in zo’n 5000 bibliotheken, die gepubliceerd zijn in Europa vanaf de uitvinding van de boekdrukkunst tot het eind van de 16de eeuw.
********Letterwoord uit de bibliotheekwereld voor Universele Decimale Classificatie, een decimaal systeem dat alle publicaties (bibliografie, documentatie) indeelt in tien hoofdklassen, iedere hoofdklasse in maximaal tien subklassen, elke subklasse weer in maximaal tien subsubklassen enz. De UDC is gebaseerd op de DDC, de Dewey Decimal Classification, in 1876 ontworpen door de Amerikaanse bibliothecaris Melville Dewey. De transformatie van DDC naar UDC vond plaats in het Institut International de Bibliographie van Paul Otlet en Henri LaFontaine: Manuel du répertoire bibliographique universel (1907). In de periode 1927-1931 verscheen de tweede, complete, internationale uitgave onder de titel Classification décimale universelle die de basis is geworden voor alle latere uitgaven. Aanpassingen aan en wijzigingen in het systeem worden geregeld door de Centrale Classificatie Commissie (CCC) van de Fédération Internationale de Documentation (FID) in Den Haag. \nDe UDC maakt het mogelijk door middel van hulpgetallen en interpunctie verschillende begrippen vergaand te detailleren en aan elkaar te koppelen. De hoofdindeling van de Nederlandstalige UDC is als volgt: \n1. Wetenschap en kennis, organisatie, computerwetenschap, documentatie, bibliotheekwezen, organisaties, publicaties\n2. filosofie, wijsbegeerte, psychologie\n3. godsdienst, religie, theologie\n4. sociale wetenschappen, statistiek, politiek, economie, handel, recht, bestuur, militaire zaken, welzijn, sociale verzekering, opvoeding en onderwijs, folklore\n5. wiskunde en natuurwetenschappen\n6. toegepaste wetenschappen, medicijnen, technologie\n7. kunsten, recreatie, sport\n8. taal, taalkunde, taalwetenschap, letterkunde, literatuur\n9. geografie, biografie, geschiedenis\nDoor middel van symbolen kunnen hulptabellen betreffende taal (nl. het symbool =...), vorm ((0...)), plaats ((1...) (9...)), etnische groeperingen ((=...)) en tijd (“...”) gespecificeerd worden.\nDe 82/89-rubriek van de UDC betreft de letterkunde. Daarbinnen geeft 82-1 t/m 82-9 een genre-indeling (82-1 dichtkunst, 82-2 dramatische werken, 82-3 proza-fictie enz.). De werken van afzonderlijke auteurs worden aangegeven met hun beginletters na 82., bijv. 82.VON voor Vondel. Met 820 t/m 899 worden de afzonderlijke taalgebieden aangeduid: 839.31 is Nederlandse en 839.32 Vlaamse literatuur.\nIn veel bibliotheken en documentatie-instituten wordt gebruik gemaakt van de UDC of een aangepaste versie daarvan. Het gebruik van UDC-bibliotheeksignaturen (bibliotheeksignatuur) heeft als belangrijk voordeel boven een kast-plank-signatuur dat bij uitbreiding van de bibliotheek niet omgesigneerd hoeft te worden
********UKB is sinds 1976 het samenwerkingsverband van de dertien Nederlandse universiteitsbibliotheken en de Koninklijke Bibliotheek. De Koninklijke Nederlandse Akademie van Wetenschappen (KNAW) en de Open Universiteit zijn geassocieerde leden. UKB werd opgericht om de dienstverlening aan de eigen gebruikers en de wetenschappelijke informatievoorziening in Nederland te verbeteren.
********
********Een novellisatie is de omzetting van een film in een roman, meestal, maar niet noodzakelijk, op basis van de laatste versie van het scenario. Enigszins veralgemenend kan men stellen dat zowat elke succesvolle Hollywoodfilm die niet op een bestaand boek is gebaseerd, een dergelijke ‘vertaling’ krijgt, hoewel er ook voorbeelden zijn waarbij films die zelf reeds teruggaan op een roman, gehernovelliseerd worden (bekende gevallen zijn Oorlog en vrede en J’irai cracher sur vos tombes).\nGezien de commerciële achtergrond van vele novellisaties is het genre weinig bekend bij het gecultiveerde publiek en blijven er zeer veel misverstanden over bestaan. Zo o.m. de stelling dat novellisaties een erg recent, typisch Amerikaans en paraliterair genre zouden zijn. Novellisaties zijn nl. bijna zo oud als de cinema zelf. Reeds in de jaren 1910 werden meerdere serials, natuurlijk ook in feuilletonvorm, ‘herschreven’ en sindsdien is de stroom van novellisaties niet meer opgehouden. Ook het ‘typisch Amerikaans’ moet worden genuanceerd. Novellisaties vindt men in elk taalgebied met een eigen filmtraditie en -productie terug. Vele films uit de Franse Nouvelle vague bijvoorbeeld werden genovelliseerd, van A bout de souffle tot Les 400 coups. En wat ten slotte het paraliteraire karakter betreft: meer dan eens hebben novellisaties grote literaire ambities en kwaliteiten. Het grootste misverstand bestaat er echter in dat men het genre als een ‘omgekeerde adaptatie' beschouwt. De weg van film naar boek is namelijk een heel andere dan die van boek naar film. Om auteursrechtelijke redenen krijgt de novellisator normaal niet het recht af te wijken van het filmscript, omdat de roman meestal moet dienen ter ondersteuning van de promotiecampagne voor de film. Bovendien worden vele novellisaties reeds gemaakt voor de film zelf is afgerond en de brontekst is dan ook niet visueel maar eerst en vooral verbaal (vorm van intralinguale vertaling of rewording). \nIn landen of taalgebieden met een kleine filmproductie en een kleine afzetmarkt, maar ook elders, focust het genre zich vooral op het medium televisie. Vele soaps en dramareeksen worden om commerciële redenen gretig genovelliseerd. Dat dit gewoonlijk onder schuilnaam gebeurt, houdt verband met de lage status die het genre over het algemeen toebedeeld krijgt. 
********Betekent oorspronkelijk in het Arabisch een plaats waar men zich verzamelt voor een gesprek
********Van oorsprong Provençaalse versvorm, bestaande uit drie op elkaar rijmende versregels gevolgd door een vers met hetzelfde rijm als het refrein-1: aaabBB of aaab(BCB), welke strofevorm teruggevonden kan worden in de ballette ‘Harba lori fa’ van hertog Jan I van Brabant (1253-1294):\nEens Meiens morgen vroeg was ik opgestaan\nIn een schoon boomgaardekijn zoud'ic spelen gaan\nDaar vond ik drie jonkvrouwen staan\nD'ene zong vore, d'ander zong na\nHarba lori fa, enz.\n(N. de Paepe, Ik zag nooit zo roden mond. Middeleeuwse liefdespoëzie, 1970, p. 91).
********Arabische dichtvorm, afkomstig uit de Perzische literatuur, waarvan de lengte kan variëren van 6 tot 30 verzen (vers-1), en waarin alle even versregels rijmen op de eerste twee verzen, terwijl de oneven verzen rijmloos zijn, wat het schema aabacada oplevert. In een moderne variant rijmen ook de oneven verzen. De inhoud van het gedicht is meestal idyllisch (idylle). De liefde is het voornaamste thema. De bekendste ghazelendichter is de Perzische dichter Hafiz (14de eeuw
********De commentaren die samen met het corpus van de Misjna de joodse Talmoed vormen.
********Woord of woordgroep, ook wel letterkeer genoemd, gevormd door omkering of willekeurige herschikking van de letters van een gegeven woord of woordgroep. Het procedé vindt zijn oorsprong in het Oosten, waar kabbalisten en andere religieuze genootschappen aan lettercombinaties een magische betekenis toeschreven. In het Westen ging men het veeleer als een spel beschouwen en heeft men er o.m. een middel in gevonden om een pseudoniem te vormen. Bijv. 'Schade leer u' anagram -pseudoniem voor Lucas d'Heere
********Term uit de schriftgeschiedenis en de taalkunde voor de kleinste onderscheidende eenheid in het schriftsysteem van een taal. Een grafeem is niet altijd identiek aan een letterteken. Zo was bijv. de w aanvankelijk geen letterteken, maar een grafeem voor uu.
********Roman die is opgevat volgens de tekstconventies van lexicon, woordenboek of encyclopedie-1: de tekst is gestructureerd in de vorm van doorgaans alfabetisch geklasseerde trefwoorden of lemmata, waarbij de ‘woordverklaringen’ dan telkens de hoofdstukken, paragrafen, enz. ervan uitmaken.\nDe techniek biedt heel wat mogelijkheden door de spanning tussen de ‘objectieve’ en zakelijke beschrijving die we van een lexicon verwachten, en de subjectiviteit die we associëren met de beleving en de vertelling van een verhaal. Ook het alfabetische en gefragmenteerde karakter van woordenboek en encyclopedie beantwoordt niet aan grondprincipes van de traditionele roman zoals chronologie (tijd), narrativiteit, lineaire lectuur, enz., wat eveneens ruimte opent voor compositorisch experiment en alternatieve leeswijzen. \nVoorbeelden zijn Het Chazaars woordenboek: lexiconroman in 100.000 woorden (vert. uit het Servisch, 1989) van M. Pavić, De laatste raamgiraf. Een jeugd in Oost-Europa van A tot Z (vert. uit het Hongaars, 2002) van P. Zilahy, en The lover’s dictionary (2011) van David Levithan. Een beperkte toepassing van het model vindt men in de roman A concise Chinese-English dictionary for lovers (2007) van X. Guo. ‘Zoellner’s definition’ (1975) door M. Bail is een voorbeeld van een kortverhaal volgens het lexicon-principe.  
********Alfabetisch naslagwerk voor één bepaald vakgebied met beknopte behandeling van de trefwoorden. De termen lexicon, encyclopedie-1 en woordenboek werden en worden nog steeds tamelijk willekeurig door elkaar heen gebruikt. Het lijkt het best de term ‘encyclopedie’ te reserveren voor die werken, die tot doel hebben alle wetenschappen samen te vatten of die uitputtend één onderwerp behandelen. De behandeling van de trefwoorden is daar ook uitgebreider dan in een lexicon. In Duitsland gebruikt men voor encyclopedieën vaak de naam Konversationslexikon.\nLexica op het gebied van de literaire terminologie zijn o.a. M.H. Abrams, A glossary of literary terms (20089)
********Romantype dat, door een combinatie van tekstfragmenten en fotografisch materiaal, een film poogt weer te geven in boekvorm. Het genre ontstond bij het begin van de filmindustrie en richtte zich in de eerste plaats op het landelijk of kleinstedelijk publiek dat geen toegang had tot de bioscoop. In de meeste gevallen beperkte de cineroman zich tot het reproduceren van een (klein) aantal fotogrammen uit de bewerkte film, aangevuld met dialogen en soms regieaanduidingen. Ondanks enkele interessante experimenten met dit nieuwe genre in de jaren 20 van de vorige eeuw, duurde het in feite tot de jaren 60 vooraleer de cineroman als autonome (kunst)vorm werd ontdekt. Een auteur als Alain Robbe-Grillet heeft in dit proces een belangrijke rol gespeeld (zoals de cineromanversies van L’année dernière à Marienbad, 1961, en L’immortelle, 1962). Het ontstaan van de fotoroman (die zich oorspronkelijk aandiende als een spin-off van de cineroman), de opkomst van de videocassette en het stijgende succes van nieuwe types fotoliteratuur hebben de traditionele cineroman vandaag in feite overbodig gemaakt. De meest boeiende voorbeelden van moderne cineroman gaan dan ook eerder in de richting van een radicale herinterpretatie van het cinematografische materiaal. Het beste voorbeeld hiervan is ongetwijfeld La Jetée, de cultfilm van Chris Marker uit 1962, die in 1992 in een verrassende cineromanversie verscheen.\n\n\n\n\n\n\n\nAfbeelding uit de cinéroman van Chris Marker. [bron: Chr. Marker, La Jetée, ciné-roman (1992), titelpagina.] 
********
********Het CERL is een samenwerkingsverband tussen Europese wetenschappelijke bibliotheken. Het consortium heeft als doel om één gezamenlijke digitale catalogus-1 te creëren voor het Europese gedrukte boek in de periode van de handpers (drukpers), ca. 1450-ca. 1830, de Heritage of the Printed Book Database. Ook heeft CERL het initiatief genomen tot de ontwikkeling van de zogenaamde CERL Thesaurus en de CERL Portal, waarin niet alleen gedrukte boeken, maar ook handschriften zijn opgenomen.
********Losse groep van Amerikaanse dichters en romanciers schrijvend in de tweede helft van de jaren 1950 en verenigd door een gemeenschappelijke levensvisie. De beat-schrijvers revolteerden tegen de maatschappij, de politiek, tegen elk intellectualisme en tegen alle morele en culturele waarden. Ze streefden een ongebreidelde zelfrealisatie en zelfexpressie na, en dat via druggebruik, religieuze experimenten, jazzmuziek, vrije seks en een sensatievolle bohémien-levensstijl. \nBelangrijke beats waren Allen Ginsberg (‘Howl’, 1955), William Burroughs en Jack Kerouac, wiens On the Road uit 1957 de bijbel van de beatgeneratie genoemd wordt. De beweging kende geen lang bestaan, maar oefende toch een aanzienlijke invloed uit op vele schrijvers in de jaren 50 en 60 van de 20ste eeuw. Zie ook angry young men.
********Melville Dewey (1851-1931) is de bedenker van een decimaal classificatiesysteem voor bibliotheken. Zijn uit 1876 daterende DDC, ook wel aangeduid als Dewey Decimal System, wordt – met de nodige aanpassingen waarvan de tweeëntwintigste in 2003 – gebruikt in een groot aantal bibliotheken wereldwijd. De DDC vormt ook de basis voor de verder uitgewerkte UDC.
********
********Overladen, gekunstelde stijl tijdens de laat-barok. In algemene zin omvat de term in de West-Europese literatuur stromingen als het euphuism, het gongorisme, het marinisme en de préciosité. Beperkt tot de Duitse literatuur wijst hij vooral op de laat-barokke poëzie van de zgn. tweede Silezische school in de tweede helft van de 17de eeuw (Hoffmanswaldau, Lohenstein e.a.). Zie ook maniërisme.
********Middeleeuwse Duitse dichtvorm (13de-14de eeuw), gezongen bij dansen (Tanzleich) en godsdienstige plechtigheden (religiöser Leich) of als liefdeslyriek (Minneleich). Zie ook lai lyrique, sequentia.
********Term uit de taalkunde voor de variatie van de vocalen in woorden, m.n. bij de vervoeging van sterke werkwoorden (bijv. nemen/nam/genomen) en bij verwante woorden (bijv. spraak/spreken).\nMeer in het algemeen is ablaut als klankwisseling in de literatuur in zoverre van belang dat dichters hun verzen rijker aan klank kunnen maken door een grote variatie aan vocalen aan te brengen. Zo bevat de volgende regel van Kloos (uit zijn sonnet ‘Ik droomde van een kalmen, blauwen nacht’) op de tien syllaben niet minder dan acht verschillende klinkers:\n\n\n En heel mijn ziele ruiste U toe
********De term ‘agitprop’ verwijst naar een vorm van politiek theater in de jaren 1920, bedreven door communistische groeperingen, vooral in Duitsland. Het stond in het teken van de verspreiding van de marxistisch-leninistische leer (propaganda) waarbij men ook opriep tot concrete politieke acties (agitatie), vandaar de naam. Gewoonlijk ging men uit van actuele problemen die in herkenbare situaties gestalte kregen. De toneelstukken zijn kort, de problemen worden vrij direct en vereenvoudigd voorgesteld
********
********Term uit de (socialistische) DDR-literatuurtheorie ontleend aan de roman van Brigitte Reimann Ankunft im Alltag (1961). Ankunftsliteratur staat tegenover de meer traditionele Aufbauliteratur en luidt een vernieuwing in. De Aufbauliteratur uit de jaren 1950 stuurde vooral aan op bewustwording van de lezer via het model van de ontwikkelingsroman. Toen de DDR een zekere stabiliteit verworven had, vertaalde zich dat ook in een aangepast romanmodel. De Ankunftsroman is minder uitgesproken propagandistisch (propagandaliteratuur), hoewel nog steeds sterk maatschappijbetrokken. De romanhelden zijn zich duidelijker bewust van hun eigen mogelijkheden binnen de socialistische samenleving. Het optimisme (happy end), typisch voor het socialistisch realisme, vinden we echter zowel in de Aufbau- als in de Ankunftsliteratur terug.
********Genre uit de jaren vijftig van de (socialistische) DDR-literatuur. De Aufbauliteratur stuurde vooral aan op bewustwording van de lezer via het model van de ontwikkelingsroman. De hoofdfiguur, en met hem de lezer, doorloopt een leerproces en ontdekt de idealen van de nieuwe socialistische maatschappij. Arbeid, het productieproces en de strijd tegen het kapitalisme staan centraal. Toen de DDR een zekere stabiliteit verworven had, vertaalde zich dat ook in een aangepast, minder propagandistisch romanmodel, de zgn. Ankunftsliteratur.
********Roman waarin de opvoeding (Du. Erziehung) en karakterontwikkeling van de hoofdpersoon centraal staat. Het gaat daarbij om de vorming (Du. Bildung) van de held door zijn omgeving (breed-culturele context zowel als persoonlijke ervaringen met familie, vrienden e.d.), waardoor hij ‘volwassen’ wordt en een zeker evenwicht, een soort van ideale levenshouding bereikt. Wordt vooral de opvoeding van de jonge hoofdpersoon beklemtoond, zoals in J.J. Rousseau’s Emile (1762), dan gebruikt men wel eens de term Erziehungsroman. De grenzen met de ontwikkelingsroman zijn moeilijk aan te geven. Daar ligt de nadruk veeleer op het geleidelijke proces van de lichamelijke en geestelijke groei van het kind tot volwassene. In feite vertoont de Bildungsroman didactische trekken die gebaseerd zijn op de opvoedingsidealen zoals die bijv. in de Verlichting werden geformuleerd. \nBildungsromans representeren vaak het ideale levensbeeld van de auteur. Autobiografische elementen zijn dan ook niet zeldzaam. Formeel treft men dikwijls de ik-vorm aan. Het genre kende, zoals de naam laat vermoeden, vooral in het Duitse taalgebied een groot succes, mede onder invloed van het zgn. modelvoorbeeld Wilhelm Meisters Lehrjahre (1795-1796) van Goethe, dat tot in de twintigste eeuw heel wat Duitse en anderstalige romanschrijvers heeft geïnspireerd. Tot het genre worden o.m. gerekend Dickens’ David Copperfield (1849-1850) en Great expectations (1860-1861), Jean-Christophe (1912) van Romain Rolland en Das Glasperlenspiel van Hermann Hesse. In de Nederlandse literatuur kunnen De kleine Johannes (3 dln, 1887, 1905, 1906) van F. van Eeden en de Anton Wachter-romans (1949) van S. Vestdijk als voorbeelden gelden, evenals André Terval (1930) van R. Brulez.
********Poëzievorm, vooral in het Duitse taalgebied beoefend, waarin, in een poging om de 'dingen' in hun essentie weer te geven, een onpersoonlijke, episch-objectieve beschrijving nagestreefd wordt, zonder inbreng van lyrische stemmingstaferelen. Het betreft hier niet alleen voorwerpen, zoals de naam zou kunnen sugereren, maar ook landschappen, mensen en dieren. Vaak worden zo werken uit de beeldende kunst in taal herschapen (zie beeldgedicht-2), waarbij men door eliminatie van toevallige en niet-essentiële kenmerken tot het wezen en de innerlijke wetmatigheid van het object tracht door te dringen. Zo beschrijft R.M. Rilke de realiteit eerder van binnenuit dan van buitenaf (bijv. ‘Der Panther’, ‘Das Karussel’), in een poging zich in te voelen in het wezen van deze 'dingen' om ze zo te verduurzamen (het zgn. Rilkeaans 'schauen', nl. een kijken dat gepaard gaat met reflectie). Een voorbeeld van een Nederlands dinggedicht is het sonnet ‘Hertenjacht’ uit de cyclus ‘Reflecties op Ruysdael’ van C.O. Jellema, aldus beginnend:\nZijn snelle denken heeft zich omgezet\nin jacht op kleur, triomf van eikeblaren, \nnatuur als overvloed, en, lager, met\nhet water komt het donker tot bedaren.\n(Revisor, 1982, 1, p. 28)\nZie ook blason.
********
********12de-eeuws structuurprincipe, ook tweefasestructuur genoemd, gebaseerd op tweedeling. De weg die de romanheld aflegt, is opgebouwd uit twee fasen die elkaar weerspiegelen, van elkaar gescheiden door een scharnierscène. Zo corresponderen in de Roman d'Eneas de twee fasen met twee verschillende geliefden. De Doppelweg-structuur is met name door Chrétien de Troyes toegepast, en wel in de romans Erec et Enide, Yvain ou Le Chevalier au Lion en Perceval ou Le Conte du Graal. Nieuw bij Chrétien is dat hij de tweeledige structuur heeft aangepast aan het model van de heilsgeschiedenis: de mens waant zich in het paradijs, maar raakt dat door een zondeval weer kwijt. Een crisis ontstaat, waarna een lange(re) weg (queeste) naar het ware geluk volgt. Hierbij overstijgen de lotgevallen van de held zijn daden uit de eerste fase. Een Middelnederlandse roman met een Doppelweg-structuur is de Ferguut (ed. Rombauts e.a., 19822). Met de komst van de prozaroman maakte de Doppelweg-structuur plaats voor het entrelacement.
********
********Verzamelnaam voor de oervormen (‘eenvoudige vormen’, zie ook: gnomische vormen) van literatuur die als voorliteraire producties buiten de traditionele poëtiek vallen, zoals o.m. legende, sage, raadsel, spreuk, spreekwoord, sprookje en grappig vertelsel (grap, Schwank-1, mop). André Jolles, die er een klassiek geworden morfologische studie aan wijdde, onderscheidt de eenvoudige vorm van de kunstvorm. De eerste schijnt uit de gemeenschap in haar geheel ontstaan te zijn en zit aldus diep in de taal en het dagelijkse leven geworteld
********
********Stroming in de geschiedwetenschap die zich afzette tegen het positivisme en een eigen wetenschappelijke benadering claimde voor de geesteswetenschappen. De natuurwetenschappelijke methoden werden als inadequaat gezien voor de menswetenschappen. Gold voor de natuurwetenschappen het principe van de verklaring van verschijnselen (‘Erklären’), voor de menswetenschappen zou inleven en begrijpen moeten gelden (‘Verstehen’). De uitgangspunten van de Geistesgeschichte kunnen gevonden worden in de filosofische opvattingen die opgeld deden gedurende de romantiek, met name bij Hegel. De belangrijkste vertegenwoordiger ervan was de Duitse filosoof Wilhelm Dilthey (1833-1911) die met zijn Einleitung in die Geisteswissenschaften (1883) en Der Aufbau der geschichtlichen Welt in den Geisteswissenschaften (1910) als grondlegger van de Geistesgeschichte gezien kan worden. Dilthey ging uit van de uniciteit van alle menselijke verschijnselen. Achter de mens en diens geesteskinderen gaat een uniek stelsel van normen en waarden schuil dat de onderzoeker alleen door inleving kan trachten bloot te leggen. Dilthey spreekt in dit verband van het ‘wiederfinden des Ich im Du’.\nDe opvattingen van Dilthey zijn sterk idealistisch gekleurd. Met name Hegels idee dat achter de zichtbare werkelijkheid een onzichtbare ‘geest’ schuilgaat die de werkelijkheid bepaalt, wordt overgenomen in de geschiedopvatting als tijdgeest (Zeitgeist). Om een historisch fenomeen te kunnen begrijpen, moet men dat fenomeen begrijpen in het licht van de tijdgeest. Onderling vinden historische verschijnselen dan hun organische samenhang in de tijdgeest, de wezenlijke eenheid van een bepaalde periode. Periodiseren was één van de belangrijkste preoccupaties van de historici die vanuit de geistesgeschichtliche opvattingen werkten. Bij het vinden van de tijdgeest spelen interpretatie (hermeneutiek) en intuïtie een belangrijke rol.\nDaarmee onttrekt de Geistesgeschichte zich aan de wetenschappelijke normen van toetsbaarheid en voorspelbaarheid, redenen waarom deze denkrichting sterk gekritiseerd is. Het ging bij de Geistesgeschichte er niet om een proces van historische veranderingen te verklaren, maar veeleer om het historisch andere door een vorm van inleving psychologisch voelbaar te maken. Het spreekt vanzelf dat dit leidde tot een hoogst subjectieve benadering en tot vaagheid en abstractheid in de benoeming of beschrijving van een periode-1. Vanaf de jaren twintig van de 20ste eeuw komt er dan ook meer en meer kritiek op de Geistesgeschichte, met name van een aantal autonomiebewegingen.\nNiettemin ligt de bloeiperiode van de Geistesgeschichte in de eerste helft van de 20ste eeuw. Een belangrijk vertegenwoordiger van de geistesgeschichtliche cultuurgeschiedschrijving is Johan Huizinga (1872-1945), wiens Herfsttij der middeleeuwen (1919) een poging is om de kunst van de gebroeders Van Eyck ‘te begrijpen in haar samenhang met het gansche leven van den tijd’ (1949, p. 4). Een literatuurgeschiedenis die duidelijk trekken vertoont van de geistesgeschichtliche aanpak is die van F. Baur, die stelt dat de literair-historicus \nde gave van het historisch begrijpen zeer zorgvuldig in zich dient te ontwikkelen
********Benaming voor een kunstwerk waarin verschillende kunstvormen gecombineerd zijn. De term is bekend geworden door de 19de-eeuwse componist en tekstschrijver R. Wagner. Hij wilde in zijn opera's, waarvoor hij zelf de libretto's schreef, de vorm ondergeschikt maken aan het inhoudelijk gegeven. Dit gold niet alleen voor de muziek, maar ook voor andere aspecten, zoals decor en belichting. In principe was het idee al eerder gerealiseerd, namelijk in de barokopera. Maar nieuw bij Wagner was het feit dat hij het accent legde op evenwicht en samenhang tussen de elementen. Het feit dat Wagners ideeën aansloegen, hangt samen met de behoefte aan integratie in productie en receptie van de verschillende kunstuitingen van het symbolisme.\nNa Wagner werd het begrip nog ruimer ingevuld: ook beeldprojectie, choreografie en ruimtelijke architectuur alsmede technieken uit de wereld van het circus werden te baat genomen om het ideaal te realiseren van een groots opgezet visueel-akoestisch gebeuren, waarin alle kunsten zich verenigen. Het 20ste-eeuwse totaaltheater is een moderne vorm van het Gesamtkunstwerk.
********Achttiende-eeuws toneelgenre dat gekenmerkt wordt door ‘actie’ ten behoeve van een burgerlijk publiek (popularisering van de klassieke tragedie). De Duitse deelbenaming ‘Hauptaktion’ (in het Nederlands ‘hooft-stoffe’ of ‘hooft-tooneel’ genoemd) refereert aan de tegenstelling met de kluchtige nevenstukken die tegelijk werden opgevoerd. De deelbenaming ‘Staatsaktion’ heeft niets te maken met politieke situaties of gebeurtenissen, maar verwijst naar de (hogere) staat of stand van de personages, zoals in de klassieke tragedie. De belangrijkste schrijver, tevens regisseur en acteur van dit toneelgenre is J.A. Stranitzky (1676-1726), overigens ook de schepper van de komische Salzburgse boerenfiguur Hanswurst (zie harlekijn). Zijn talrijke Haupt- und Staatsaktionen kunnen worden beschouwd als het begin van de ‘Altwiener Volkskomödie’, waarvan E. Schikaneders Die Zauberflöte (1791), op muziek gezet door Mozart, een bekend voorbeeld is.
********Stroming in de beeldende kunst waarvan de naam ontleend is aan het Duitse weekblad Jugend, in 1896 gesticht door G. Hirth, dat door Otto Eckmann met randversieringen en ornamenten werd verfraaid. Het werd zo de Duitse aanduiding voor een stijl die rond 1900 in allerlei decoratieve vormen een belangrijke rol speelde. De Franse benaming is ‘art deco’ of ‘art nouveau’. Als kunstvorm tussen impressionisme en expressionisme in is de Jugendstil een stijl die een lineaire (tweedimensionale) vormgeving gebruikt voor sterk vergeestelijkte verbeeldingen. Dit uit zich in de vloeiende of krullende lijnen die in de ornamentiek (kelken, bloemstengels, rookspiralen, lange sierlijke vogels, vrouwenhaar e.d.) toegepast worden. Als kunststijl is de Jugendstil het sterkst verbonden met het symbolisme. Het speelt in de literatuur zelf nauwelijks een rol en kan dan ook niet als een literaire stroming beschouwd worden. Wel valt het in de interieurbeschrijvingen van de decadente literatuur (decadentie) te herkennen. In de literaire kritiek worden verschillende auteurs nogal eens geassocieerd met de Jugendstil, zo bijv. F. Nietzsche, R.M. Rilke, H. von Hofmannsthal, S. George en, buiten het Duitse taalgebied, M. Maeterlinck, O. Wilde en de Van Nu en Straksers. Bij een aantal van deze en verwante auteurs valt een zekere voorliefde op voor sommige van de artistieke Jugendstilsymbolen en -motieven, maar vooral ook voor de bijzondere grafische boekverzorging (bijv. de bekende illustraties van Aubrey Beardsley). De door Toorop verzorgde banden van Psyche (1898) en God en goden (1903) van Louis Couperus zijn typisch voor deze stijl.\n\n\n\n\n\n\n\nJugendstil-illustratie door Theodoor Nieuwenhuis bij een gedicht van Jacques Perk (1897). [bron: Bibliopolis]
********Literaire beweging met politieke strekking rond 1820-1850. Zij heeft vooral na het verbod in 1835 van een aantal geschriften van toenmalige ‘revolutionairen’ (maartrevolutie 1830, vandaar ook soms ‘Vormärz’ genoemd) haar stempel gedrukt op het literaire leven in Duitsland. Tot haar voornaamste vertegenwoordigers behoorden H. Heine, K. Gutzkow, H. Laube, L. Wienbarg (cf. zijn programmatische studie Aesthetische Feldzüge, 1934) en Th. Mundt. Ondanks de vele onderlinge verschillen voelden ze zich verbonden door een gemeenschappelijke aversie van alle dogmatisme en door hun strijd voor een republikeinse staatsordening. Hun literair programma concentreert zich rond een discussie met de Weimarer Klassik en de romantiek die zich volgens hen te weinig met het politiek-sociale leven hadden beziggehouden. Daartegenover stelden ze een literatuur die veel directer op de dagelijkse realiteit was afgestemd, met een voorliefde voor journalistieke geschriften, kleinere vormen van proza zoals de novelle, het reisbericht en de sketch, en tijdromans, waarin maatschappijkritiek niet van de lucht was. In die zin heeft de beweging de weg voorbereid voor het realisme in de tweede helft van de 19de eeuw.
********Een eenvoudig, realistisch grappig vertelsel, gewoonlijk uitlopend op een pointe. Het was vooral populair in de late middeleeuwen (verg. fabliau, facetie, boerde). Een groot aantal werd na de uitvinding van de boekdrukkunst verzameld en uitgegeven in zgn. ‘Schwankbücher’ (Eng. jestbooks < Lat. gesta) die de realistische literatuur van de renaissance (o.m. de picareske roman) sterk hebben beïnvloed. Een bekend voorbeeld is Tyl Ulenspiegel (1515). Als geestig verhaal is de Schwank enigszins verwant met onze hedendaagse grap of mop (Du. Witz) en de humoristische anekdote, hoewel die laatste in vergelijking met het oude kluchtverhaal korter en gevatter zijn. Zie behoren tot de zgn. einfache Formen.
********Als dramatisch genre is de Schwank een vorm van kluchtig volkstoneel te vergelijken met het esbat(t)ement of de sotternie. Bekend zijn vooral de zgn. Fastnachtspiele (vastenavondspel). Bijv. H. Sachs, Der schwangere Bauer (1544).
********1. Een 16de-eeuws gedicht, ook wel versus rhopalicus genoemd, waarvan de verzen die gepaard rijm hebben, elk vier heffingen en acht of negen lettergrepen tellen. In deze vorm werd het genre door de Duitser Hans Sachs met succes beoefend. Bij anderen was het aantal lettergrepen willekeurig en ook op het rijmschema bestonden variaties.\n2. In ruimere zin: aanduiding voor dichtregels met eindrijm die, evenals het heffingsvers, geen isosyllabisch vers zijn en bovendien geen metrisch (metrum) patroon hebben. De indruk van onbeholpenheid die dit soort poëzie bij sommige lezers wekt, is vaak door de auteur bewust gewild, omdat hij bijv. een humoristisch effect beoogd heeft. De Engelse term ‘doggerel’ heeft dezelfde connotatie. Een bekende 19de-eeuwse Nederlandse dichter van knittelverzen is Gerrit van der Linde, bekend als ‘De Schoolmeester’:\nGy moet u daarom over ’t zwemmen geenszins bekommeren,\nNoch met een kurken toestel voor ’t vluchten u beslommeren\n(De Schoolmeester, Gedichten, ed. Van Deel & Mathijsen-Verkooijen, 1975, p. 41).\nHoewel de term ‘knittelvers’ velen aan De Schoolmeester doet denken, is het verschijnsel, formeel gesproken, te beschouwen als een vorm van vrij vers-2 en als zodanig in de 20ste eeuw royaler te vinden dan in de periode daarvoor. Sommige schrijvers hebben een voorkeur voor knittelverzen, zoals H. Claus (blijkens een uitspraak door hem gedaan in een tv-interview) en Paul van Ostaijen:\nLeed als de golven van de oceaan\ndie baren witte blaân\nvan bloesems. Leed als van blaren aan\nde bomen. Bomen die kruinen worden,\nkruinen: der bergen wit gehelmde horden.\n(P. van Ostaijen, VW Poëzie, I, 1979, p. 101).\nZie ook knuppelvers.
********Middeleeuwse, van oorsprong Oudhoogduitse versvorm, niet gebaseerd op het principe van de alliteratie, maar op eindrijm: twee- of drieregelige strofen van volzinnen met cesuur en vaak binnenrijm. Deze versvorm werd ook in de oudste Middelnederlandse epiek nagevolgd, niet alleen in de 13de-eeuwse Middelnederlandse vertaling van het Nibelungen-epos (Nibelungenstrofe), maar ook in de 13de-eeuwse vertalingen en bewerkingen van het Oudfranse chanson de geste (Aiol, Renout van Montalbaen, Roelantslied), bijv.:\nDaer was gereet die spise. vele ende diere genoech\nAy wat men al wiltbraets. ter cokenen wert droech\n(Nibelungen-epos, ed. Gysseling, 1980, vs. 1-2).\nIn de loop van de 13de eeuw wordt de epische Langzeile verdrongen door de uit de Oudfranse literatuur overgenomen romanvorm (ridderroman): korte gepaard rijmende versregels met rijmbreking en enjambement, d.w.z. dat anders dan bij de Langzeile het einde van een versregel of een rijmpaar niet noodzakelijk, of juist bewust niet samenviel met het einde van de (vol)zin.\nBuiten de epiek heeft de Langzeile zich langer gehandhaafd, bijv. in het 14de-eeuwse - door het Nibelungen-epos geïnspireerde - wensdicht Vier heren wenschen (ed. Ph. Blommaert, Oudvlaemsche gedichten der XIIe, XIIIe en XIVe eeuwen, 1838-1851):\nHet saten heren viere, in eenre salen wijt\nBi enen sconen viere, ende corten haren tijt\nSi aten ende si dronken, si leiten heren leven,\nSi wouden viere die beste, van alder werelt wesen\n[enz.]\nen in de lyriek, bijv.\nHet daghet inden oosten, het lichtet overal
********Door F.W. Jähns en H. von Wolzogen eind 19de eeuw in de muziekwetenschap geïntroduceerde term voor de vaste en telkens terugkerende muzikale patronen in het werk van resp. Carl Maria von Weber en Richard Wagner. Die vaste patronen worden gebruikt om bepaalde gebeurtenissen of optredende personages te begeleiden of aan te kondigen, zoals het Parcifal- of Graalmotief bij Richard Wagner of Prokofjefs diermotieven in Peter en de wolf (1936).\nIn de literatuurwetenschap reserveert men de term wel voor telkens terugkerende motieven in één werk om het op die manier af te zetten tegen het literair-historische motief. Sommigen (F.C. Maatje bijv.) verbijzonderen het gebruik van Leitmotiv tot de ‘woordelijke of bijna woordelijke herhaling’ (vgl. ook repetitio) van bepaalde tekstuele eenheden. Het Leitmotiv in deze laatste zin hoeft niet per sé een functie te hebben in de nadere bepaling van idee of thema. Een voorbeeld van een dergelijk Leitmotiv kan men vinden in veel balladen, maar ook in de karaktertekening van personages (vgl. Kapitein Pulvers typering in Jacob van Lenneps De lotgevallen van Ferdinand Huyck, 1840).\nIn het dagelijks spraakgebruik wordt de term vaak gebruikt voor het grondmotief of de ‘rode draad’ die men in een bepaald werk meent te herkennen.
********Verburgerlijkte voortzetting van de middeleeuwse Minnesang in de 14de, 15de en 16de eeuw, vooral in Zuid-Duitsland. De Meistersänger (ook Meistersinger) waren georganiseerd in gilden (met promoties van gezel tot meester), die wedstrijden hielden in het dichten van liederen met religieuze of didactische inslag en die zich ontwikkelden tot stedelijke zangscholen. De bekendste Meistersänger is Hans Sachs uit Neurenberg met ruim 4000 ‘Meisterlieder’.\n\n\n\n\n\n\n\nEerste bladzijde van Die Meisterlieder van Hans Folz (1496). [bron: A.G.H. Bachrach e.a. (red.), Moderne Encyclopedie van de Wereldliteratuur, dl 6 (19822), p. 162].
********Toneelfiguur in de rol van kwakzalver, snoevende krijgsman of West-Faalse boerenknecht uit de 17de en 18de eeuw waarmee in kluchten (klucht-1) en blijspelen de spot werd gedreven, vooral wegens zijn quasi-Duitse taalgebruik. Stukken waarin moffen als kwakzalver voorkomen, zijn Bredero's Hoogduytschen quacksalver (1619) en Thomas Asselijns De kwakzalver (1692). De mof als snoevende krijgsman treffen we aan in Samuel Costers Teeuwis de boer (1612), in de Klucht van Robbert Leverworst (1650) van Isaak Vos en in De belachelijke jonker (1664) en De romanzieke juffer (1695) van Bernagie. De seizoenarbeider wordt op de hak genomen in Isaac Vos' Klucht van de Moffin (1644
********
********
********Begrip uit de literatuurtheorie van de Poolse filosoof Roman Ingarden, waarmee hij elke vorm van onbepaaldheid bedoelt die de (verbeelding van) lezer tijdens het leesproces stimuleert. Later werd dit begrip genuanceerd d.m.v. de noties 'Leerstellen' (lege, open plekken), negatie en negativiteit. 
********Term uit de editiewetenschap voor een onmiddellijke verbetering in een codex door een middeleeuwse kopiist tijdens het afschrijven of door een auteur in een manuscript-2. In een codex kon de correctie – als de inkt nog niet opgedroogd was – zonder veel problemen uitgevoerd worden. Zodra de inkt opgedroogd was, moesten andere correctietechnieken (expungeren, rasuur) toegepast worden. In een manuscript is een Sofortkorrektur te herkennen aan het feit dat die direct na het geschrapte gedeelte óp de regel is toegevoegd en niet als interlineaire of marginale correctie.
********Term, geïntroduceerd door de protestantse theoloog Hermann Gunkel en gebruikt in de bijbelinterpretatie, waarmee men op de omstandigheden en communicatiesituatie van bepaalde bijbelpassages duidt, zoals hun eigenheid als brief, parabel, klaagzang, enz. en bijzonderheden over hun sprekers en toehoorders. Zo kan bijvoorbeeld de Sitz im Leben van een psalm een tempelritueel zijn. De bijbelinterpretatie heeft o.m. tot doel dergelijke omstandigheden bloot te leggen om de passages in kwestie juister te kunnen begrijpen.\nIn bredere zin wordt de term ook gebruikt om aan te geven dat de betekenis van een tekst mede verklaard kan/moet worden vanuit zijn sociaal relevante context en omstandigheden.
********Specifiek indelingscriterium van de literaire genres in drie hoofdcategorieën, gebaseerd op de vraag wie er spreekt in de tekst: een ‘ik’ in de lyriek, acteurs/personages in de dramatiek, verteller en acteurs/personages in de epiek.
********
********Een rijkelijk met sentiment geladen levenslied. De wat ironische term smartlap stamt uit de jaren ’60 en wordt gebruikt voor elk sentimenteel volks- of cabaretlied waarvoor de liederen van o.m. H. Speenhoff, Kees Pruis en Willy Derby over zieke moeders, gestorven kinderen, dronken vaders, sociale armoede en andere ellende uit het begin van de 20ste eeuw model stonden. Waarschijnlijk stamt de smartlap af van het 19de-eeuwse straatlied.\nDe bekendste Nederlandse zangers van smartlappen zijn Johnny Hoes, de Zangeres zonder Naam, Tante Leen, André Hazes, Gert en Hermien en Jan Smit. In België zijn tot op zekere hoogte Eddy Wally, Zwarte Lola en Raymond van het Groenewoud vertegenwoordigers van het genre. In Nederland zijn bovendien tal van zanggroepen en koren ontstaan waarin amateurs smartlappen zingen. De smartlap is veelvuldig gepersifleerd in cabaretteksten van Drs. P., Hans Verhage, Paul van Vliet e.a. Lucebert schreef speciaal voor de Zangeres zonder Naam een smartlap.
********Met deze term duidt men een groep literatuuronderzoekers aan rond H.R. Jauss en W. Iser die aan het eind van de jaren zestig van de 20ste eeuw aan de universiteit Konstanz (Duitse Bondsrepubliek) een nieuwe, op de lezer gerichte onderzoeksmethode introduceerden (zie receptie-esthetica).
********De Schwabacher is een drukletter die gevormd werd naar het voorbeeld van de oudere schrijfletter littera textualis en behoort tot de gotische letterfamilie van de bastarda. \nEr wordt verondersteld dat de naam afkomstig zou zijn van de Schwabacher conventie (1529), maar de letter werd al eerder (1472) gebruikt voor een wiegendruk door Johannes Bäumler in Augsburg. De letter werd tot ver in de 20ste eeuw in Duitsland gebruikt, maar in 1941 door de Nazi's verboden vanwege de veronderstelde Joodse oorsprong.\n\n\n\n\n\n\n\nSchwabacher, een gerond lettertype. [bron: K.F. Treebus, Tekstwijzer (19884), p. 29]
********Begrip uit de hoofse lyriek voor de benaming van de twee verstechnische eenheden, van elkaar gescheiden door een vore, die samen de kop (het bovenste gedeelte van een strofe) van een 13de-eeuws hoofs minnelied-1 vormen. De stollen maken deel uit van het tripartition, de drie delen waaruit het lied bestaat. Een Middelnederlands voorbeeld van een dergelijk lied met kop en staart kan worden aangetroffen in de strofische gedichten van Hadewijch.
********Duitse literaire beweging waarvan de benaming ontleend is aan een toneelstuk van Friedrich Klinger dat oorspronkelijk Wirrwarr (1776) heette en later door Christoph Kaufmann omgedoopt werd in Sturm und Drang. Een andere gebruikelijke benaming is ‘Geniezeit’ of genieperiode (zie genie). Meestal laat men de periode beginnen rond 1769 als Herders Fragmente über die neuere deutsche Literatur verschijnen
********Formulering waarmee een auteur of verteller een personage, object of gebeurtenis als absoluut onovertroffen aanbiedt. Men treft dit topos met grote regelmaat aan in middeleeuwse romans bij het beschrijven van iemands uiterlijk schoon, een tweegevecht of een kostbaarheid. Om aan te geven hoeveel eer Ferguut bewezen wordt als hij het hof van Arthur verlaat op zoek naar de zwarte ridder, wordt ons verteld:\nMen sach in sconinx hof nemmere\nEnen vremden ridder doen meere ere.\n(Ferguut, ed. Verwijs e.a., 1923, vs. 1085-1086).
********
********Tekst waarin een menselijke vampier optreedt die vanwege de bedreigende rol ten opzichte van de vaak onschuldige slachtoffers ervoor zorgt dat vampierverhalen tot het gruwelverhaal of de griezelliteratuur gerekend worden.\nDe vampier in deze verhalen heeft een aantal kenmerkende eigenschappen. Hij heeft een bleek gelaat, bloedrode lippen, lange nagels, maar vooral vlijmscherpe hoektanden waarmee hij de hals van zijn slachtoffer doorboort om het bloed te drinken. Vampiers manifesteren zich doorgaans 's nachts. Meestal is de vampier een van de adel afkomstige nazaat met bovennatuurlijke eigenschappen. Hij behoort zowel tot het rijk der levenden als dat van de doden. Hij verlengt zijn bestaan en verjongt zich telkens weer door vers bloed te drinken van slachtoffers (bij voorkeur jonge vrouwen) die op hun beurt tot de ‘on-doden’ gaan behoren. Vampiers zijn alleen te bestrijden met het Kruis (waarbij alleen de schijn van een kruis al voldoende kan zijn, bijv. de wieken van een molen of een kruisteken), met een roos of met knoflook. In tal van gevallen wordt de bloeddorst van de vampier gerelateerd aan seksuele begeerte.\nMet name sinds de romantiek spelen vampierverhalen een belangrijke rol. Het meest bekend is Bram Stokers Dracula (1897). In Nederland schreef Belcampo een vampierverhaal, ‘Bloed zonder bodem’, dat is opgenomen in De ideale dahlia (1968). Ethel Portnoy bundelde in Vampier, vampier, bijt me nog een keer (1972) 23 vampierverhalen. Als thema komt de vampier voor bij tal van Nederlandse auteurs, bijvoorbeeld in het werk van Staring, Van het Reve en Brouwers.
********Uit de antieke en middeleeuwse literatuur bekend motief van een vondeling (lees: zoon) op zoek naar zijn vader. Bekende Middelnederlandse teksten met een Vatersuche-motief zijn de Moriaen (ed. Gysseling & Van Buuren, [1971]), de Roman van den riddere metter mouwen (ed. Damsteegt e.a., 1983) en de Esmoreit (ed. Roemans-Van Assche, 1977
********Term uit de psychoanalytische droomtheorie (Freud), soms gebruikt in de literatuurpsychologie. De verdichting is samen met de verschuiving het belangrijkste proces in de onbewust verlopende droomarbeid, waarbij de droomgedachte (latente droominhoud) in een droombeleving (manifeste inhoud) wordt omgezet. De verdichting versmelt in één beeld verschillende voorvallen of personen uit de droomgedachte. Zo komt het voor dat in een droom een persoon verschijnt met bijv. een hoed zoals die van je vader, met het gezicht van je vroegere leraar en met het mes van een man die je ooit bedreigde. De persoon in je droom drukt dan iets gemeenschappelijks (i.c. dreiging, angst) uit tussen die drie verschillende personen uit je leven.\nOp analoge wijze brengt een auteur dikwijls trekken van verschillende personen samen in één personage of kan men in de poëzie een voorkeurbeeld van de dichter aantreffen dat vele ervaringen en herinneringen samenvat. Ook zgn. porte-manteauwoorden zoals ‘pedagoochumverhalen’ (Lucebert), waarin pedagoog en goochelaar verbonden worden door contaminatie, kunnen als een vorm van verdichting beschouwd worden, al verloopt het proces hier duidelijk bewuster. J. Lacan brengt de term expliciet in verband met de metafoor omdat in de verdichting en de metafoor de elementen onderling verbonden zijn door gelijkenis.
********Term uit de teksteditie voor een transmissiefout, in de vorm van een correctie door een kopiist (afschrijven) of een correctie op de pers, die een eerder gemaakte fout nog erger maakt door de verkeerde kant uit te corrigeren. Verkeerde correcties in drukwerk zijn te verklaren uit het feit dat bij correctie van drukproeven in het verleden de kopij niet geraadpleegd werd.
********Cultuurfenomenen, oorspronkelijk behorend tot de maatschappelijke bovenlaag, die door een soort democratisering tot de volkscultuur zijn gaan behoren. Het begrip ontstond in de Duitse volkskunde (folklore) van de vroege 20ste eeuw. Het gebruik van de term impliceert vaak een eenzijdige afhankelijkheidsrelatie van ‘lage’ t.o.v. ‘hoge’ cultuurlagen. Een dergelijke elitaire cultuurvisie werd echter bestreden door volkskundigen die de nadruk legden op de eigen creatieve dynamiek van volksculturen en op het bestaan van echte wisselwerkingen, in beide richtingen, tussen verschillende cultuurlagen.
********Droefgeestig pessimisme dat als (literaire) levenshouding vooral in de literatuur van de romantiek hoogtij vierde. Het is een fundamentele gemoedsstemming die gevoel en verbeelding beheerst. De auteur en/of zijn personages zijn ten prooi aan een lijden aan het hier en nu (‘le mal du siècle’), aan een melancholie zonder vastomschreven oorzaak of object, aan een ongeneeslijke onvrede met de wereld en het leven. \nAuteurs die hieraan uiting gaven zijn Byron, De Musset en Heine. Bekende werken waarin Weltschmerz de toon aangeeft, zijn Die Leiden des jungen Werthers (1774) van Goethe, Julia (1783) van Feith en Atala (1801) en René (1802) van Chateaubriand. \nIn Nederland zijn verder de jonge Beets (in zijn ‘zwarte tijd’) en Paaltjens (veelal in de vorm van ironie) te noemen. Soms gaat Weltschmerz gepaard met een religieus geluksverlangen (Feith). Spleen is een latere variant van Weltschmerz die werd gecultiveerd door o.m. Ch. Baudelaire.\nZie ook hamletisme.
********Begrip geïntroduceerd door Gadamer tegen de achtergrond van zijn fenomenologische hermeneutiek. Hij wou niet langer de tekst reproduceren, maar er een gesprek mee aangaan. De historische bepaaldheid van de mens tekent ook zijn verstaan van de tekst, zodat een volkomen begrijpen ervan onmogelijk wordt (Heidegger). Alleen door een dialoog die een ‘horizon(t)versmelting’ van verleden en heden beoogt, kan de historische afstand overbrugd worden. Met het begrip ‘Wirkungsgeschichte’ wou hij daarom de geschiedenis benoemen van de vooroordelen en hun werking die ons denken bepalen.
********Richting in de Duitse literaire kritiek van de jaren 1930-1950 die de tekst als autonoom geheel benaderd wou zien, met uitsluiting van biografische of geesteshistorische gegevens. Belangrijke exponenten van deze beweging waren de tijdschriften Helicon (1939-43) en Trivium (1942-51), met o.m. T. Spoerri, E. Staiger, W. Kayser en G. Müller. Zie ook fenomenologische literatuurstudie en morfologische literatuurstudie.
********Het bij de restauratie versterken van papier of perkament door het te bestrijken met of onder te dompelen in een oplossing van cellulose, zapon genaamd.
********
********Onder deze term worden zowel de ‘gay’ als de ‘lesbian studies’ gegroepeerd die de laatste decennia vooral in de VS een zeer sterke opgang hebben gekend. Het succes van deze trend hangt voor een groot deel samen met de algemene verschuiving van literaire naar culturele studies (zie cultural studies), waarbij het accent sterk komt te liggen op contextuele, zeer dikwijls actueel-politieke problemen en dimensies van het culturele bedrijf. De ‘queer theory’ is in die zin dan ook de (voorlopig) laatste richting die, na de feministische literatuurkritiek en de postkoloniale literatuurstudie, de aanval heeft ingezet op de klassieke canon-1 van het cultureel en academisch establishment (de zgn.‘dead white men’). De ‘queer theory’ stelt zich voornamelijk tot doel de miskende specificiteit van de homoseksuele auteurs, schriftuur en literatuurpraktijk te bestuderen en te verdedigen. Veel aandacht gaat uit naar de manier waarop homoseksualiteit als literair thema en als biografisch gegeven van het auteurschap in de loop der jaren is gecensureerd en naar de manier waarop homoseksuele schrijvers met deze censuur zelf omgingen. 
********
********Van oorsprong Engelse benaming voor de et-ligatuur ‘&’, een schrijfwijze die zich tot op de dag van vandaag gehandhaafd heeft. Vanuit de Latijnse paleografie is het in vele grafische varianten (allogram) in de West-Europese volkstalen doorgedrongen als schrijfwijze van het nevenschikkend voegwoord ‘en’. In het Nederlands moet het in het Middel- en Vroegnieuwnederlands getranscribeerd worden als ‘ende’, later als ‘en’.
********Kort toneelstukje, meestal eindigend op een pointe, dat wordt opgevoerd als opwarmer of zoethouder vóór het hoofdprogramma begint. Zo kunnen ook laatkomers hun plaats opzoeken zonder het eigenlijke stuk te storen. Zie ook sketch. 
********De term heeft verschillende invullingen. Voor Longinus (3de eeuw) was bathos synoniem voor het sublieme (sublieme (het -). Pope (1728) daarentegen beschouwde bathos als lachwekkend pathos. Deze betekenis werd dominant. Vandaar: stijlonzuiverheid waarbij een schrijver zich inspant om een diepzinnig, verheven of passioneel effect te verkrijgen, maar door een onvoorziene verschuiving terecht komt in het triviale en belachelijke. Zo is de uitroep ‘Voor Vlaanderen, voor God, en voor onze turnkring!’ bathetisch, als de auteur ervan zich het contrast niet realiseert tussen de bedoelde passionele climax en de resulterende waardeverhouding. Zie ook anticlimax-1.
********In het algemeen: het klaarmaken van een reeds bestaande tekst voor publicatie. Vooral (maar niet uitsluitend) m.b.t. oudere teksten bestaat dit persklaar maken grotendeels uit de operaties van de tekstkritiek (zie teksteditie). \nM.b.t. moderne teksten houdt de redactionele verzorging van een tekst heel wat anders in: in opdracht van de uitgever-2 suggereert de copy editor of style editor correcties in het door de auteur ingeleverde manuscript, of brengt ze zelf aan. Judith Butcher, die chief-copy-editor bij Cambridge University Press was, formuleerde de bedoeling hiervan zo in haar standaardwerk Copy-editing: the Cambridge handbook for editors, copy-editors and proofreaders (1975): “The main aims of copy-editing are to remove any obstacles between the reader and what the author wants to convey and to find and solve any problems before the book goes to the typesetter, so that production can go ahead without interruption or unnecessary expense” (p. 1).\nDeze correcties kunnen een hele reeks tekstaspecten betreffen: correctheid en consistentie van spelling en interpunctie, correctheid van historische en andere verwijzingen, stijl en taalhantering in het algemeen, conformiteit met de typografische regels van uitgeverij of reeks, zelfs tekstlengte, inhoud (censuur) en narratieve of logische structuur. De editor wordt op deze wijze tot op zekere hoogte een co-auteur. Vooral debuterende en weinig gezaghebbende auteurs hebben zich neer te leggen bij deze vorm van tekstbewerking, die doorgaans een stilistische en ideologische conformering in de hand werkt. Zie ook auteur, ghostwriter.
********Auteurshonorarium. Term uit de uitgeverswereld voor het contractueel vastgelegde percentage van de verkoopprijs van een boek (doorgaans zonder de kosten van de band) dat aan de auteur wordt uitbetaald als honorarium en dat jaarlijks wordt uitgekeerd aan de hand van het aantal verkochte exemplaren van dat boek. Dat percentage varieert gewoonlijk van 7,5% tot maximaal 20%, afhankelijk van het succes van een auteur en de door de uitgever begrootte oplage. Doorgaans vermeldt een uitgeverscontract een oplopende percentagereeks, bijv. 7,5% tot 10.000 verkochte exemplaren van het boek en daarboven 10% of meer.\nVaak wordt bij het inleveren van de kopij of het afsluiten van het contract een niet terugvorderbaar voorschot op deze royalties aan de auteur verstrekt, opdat die bij tegenvallende verkopen toch een redelijk basisbedrag voor zijn inspanningen krijgt. Royalties worden ook wel auteursrechten genoemd, maar dat laatste begrip is veel ruimer en heeft onder meer betrekking op het geestelijk eigendom van een tekst.
********
********Term uit het uitgevers- en drukkersbedrijf voor de voorbereiding van de kopij op een zodanige wijze dat alle technische aanwijzingen worden gegeven die tot het uiteindelijke gedrukte resultaat moeten leiden. De lay-out heeft betrekking op opmaak of mise-en-page (bladschikking), letterkeuze, formaat, papier, kleurgebruik, illustraties, boekband, omslag enz. De functie van de lay-out is niet alleen gericht op een overzichtelijke en goed leesbare tekst, maar vooral ook op een esthetisch geheel. Veel uitgeverijen hebben mensen in dienst die speciaal met de lay-out van het fonds zijn belast. In Nederlandse uitgaven wordt behalve van lay-out ook wel van ‘boekverzorging’ of ‘vormgeving’ gesproken. Vaak wordt in het colofon of op de verso-zijde van de titelpagina de naam van de boekverzorger of vormgever vermeld. Bekende boekverzorgers zijn H. Salden, J. Schrofer, A. Verberne en J. van de Woestijne.
********Term uit de analytische bibliografie en de editietechniek voor de varianten die de editeur voor de copy-text van minder belang acht. Doorgaans betreft het varianten op het gebied van spelling, interpunctie, woordscheiding en alinea-indeling. Wel belangrijk geachte varianten noemt men substantives. Het onderscheid tussen accidentals en substantives berust niet alleen op het al dan niet geautoriseerd zijn (autoriseren) van bepaalde varianten. Met name in de periode van de handpers vond uniformering van spelling, interpunctie en hoofdlettergebruik plaats door de zetter, niet door de auteur. Zelfs als de kopij is overgeleverd, verdient het soms aanbeveling dit soort accidentals uit de door de zetter geüniformeerde druk over te nemen.
********
********Drukkersterm voor een begin 20ste eeuw ontwikkeld procedé voor vlakdruk, gebaseerd op de eind 18de eeuw uitgevonden steendruk. In tegenstelling tot de steendruk is de offset een indirecte drukmethode, een ‘overzetsysteem’, dat gebruik maakt van dunne metalen platen in plaats van steen. Deze platen worden gebogen om een cilinder
********
********Internationaal ingeburgerde afkorting uit de wereld van de wetenschappelijke congressen. Het betreft een oproep om een voorstel in te dienen voor een paper, een korte verhandeling op een congres. 
********Bibliografische aanduiding van Cataloguing In Publication, het catalogiseren van boeken voordat ze verschenen zijn. Voor Nederland werd op het Nederlands Bibliografisch Centrum in de Koninklijke Bibliotheek in Den Haag de bibliografische informatie van een te verschijnen boek verwerkt tot een standaardbeschrijving die door boekhandel of bibliotheek weer gebruikt kon worden voor informatie of catalogisering. De beschrijvingen werden door de Koninklijke Bibliotheek gepubliceerd in een lijst Uitgaven in voorbereiding/CIP. In de aldus tevoren gecatalogiseerde werken is op de verso-zijde van het titelblad de CIP-beschrijving opgenomen, inclusief ISBN, NUGI-, SISO- en UDC-codes. Deze vorm van prospectieve bibliografie houdt het gevaar in, dat boeken beschreven worden die door problemen in de laatste fase van de productie uiteindelijk niet verschijnen. Dat soort titels, die alleen bibliografisch bestaan, noemt men ghosts. In de Uitgaven in voorbereiding/CIP probeerde een aparte rubriek ‘vervallen titels’ ghost-vorming tegen te gaan.
********CLARIN is een grootschalig pan-Europees samenwerkingsproject waarin taalmaterialen en taaltechnologie beschikbaar en eenvoudig raadpleegbaar gemaakt worden. In Nederland werken onder meer het Huygens Instituut, DANS en het Instituut voor Nederlandse Lexicologie mee aan CLARIN. In Vlaanderen participeren de universiteiten van Leuven, Gent, Antwerpen en de VU Brussel in het project.
********Een in 2000 geïntroduceerde term door onderzoekers van de Carnegie Mellon University en IBM voor een met opzet moeilijk leesbaar gemaakte letter- en/of cijferbrij die computerfraude moet voorkomen. De misvormde letters en/of cijfers moeten door iemand die toegang wil tot een website omgezet worden in de normale tekens van het toetsenbord. Omdat ervan uitgegaan werd dat computerprogramma’s de misvormde tekens niet zouden kunnen herkennen, was het duidelijk dat een levend wezen toegang wilde tot de desbetreffende site. Intussen hebben onderzoekers van de Stanford University Decaptcha-software ontwikkeld die de code kan kraken.
********
********Een e-book is een digitale, elektronische versie van een boek. De literaire tekst wordt doorgaans via een website ter beschikking gesteld en de lezer kan de tekst, vaak mits betaling, downloaden en op zijn computerscherm of via een speciaal boekvormachtig elektronisch apparaat lezen. De term wordt ook gebruikt om het apparaat te beschrijven waarmee men e-books kan lezen, de e-booklezer.  
********Vorm van televisiekomedie waarin de humoristische kant van het gewone leven belicht wordt door dezelfde groep personages steeds weer samen te brengen in een ‘levensechte’ of althans herkenbare omgeving, zoals een bedrijf (bijv. The Office), een hotel (Fawlty Towers), een amateurvoetbalploeg (De Kampioenen), een familie (Keeping Up Appearances), enz. In een aantal gevallen is de setting historisch eerder dan hedendaags (bijv. Blackadder, dat verschillende periodes van de Britse geschiedenis bestrijkt, of ’Allo ’Allo, dat gesitueerd is in een Normandisch stadje ten tijde van de Duitse bezetting in WO II). De obligate algemene herkenbaarheid van personages, situaties en afgebeelde sociale milieus deelt de sitcom met de soap, maar in tegenstelling tot deze laatste wordt de realistische code permanent doorbroken om de kijker aan het lachen te brengen. Ook in tegenstelling tot de soap hebben de episodes van sitcoms doorgaans van elkaar onafhankelijke verhaallijnen en vertonen de personages amper enige evolutie. Aflevering na aflevering komen ze in gelijkaardige situaties terecht, wat een in hoge mate voorspelbaar komisch effect ressorteert. Verschillende recentere sitcoms (bijv. Friends) doen de grens tussen sitcom en soap enigszins vervagen door het invoeren van episodeoverschrijdende verhaallijnen (eventueel zelfs met cliffhanger op het einde van episode of reeks) en van complexere en minder statische personages. Bestaan episodes uit een aaneenschakeling van korte komische sequenties die weinig onderling logisch verband vertonen, dan schuift het genre veeleer op naar de sketch (bijv. The League of Gentlemen).\nHumoristische momenten worden in de traditionele sitcoms vaak gesignaleerd door live opgenomen of achteraf gemonteerd gelach op de soundtrack. Deze lachmomenten volgen elkaar op met een vrij precieze regelmaat en zijn het resultaat van allerlei komische technieken zoals situationele ironie, karikatuur, absurde situaties, quiproquo, parodie, woordspeling e.d. De vaak op misverstand en bedrog gebaseerde plots kennen een happy end(ing). Mede afhankelijk van leeftijd en sociaal profiel van de doelgroep (ideologische en commerciële context: de macht van adverteerders) is er nu in het algemeen meer ruimte voor seksueel getinte humor dan vroeger, evenals voor controversiële thema’s en maatschappelijke satire (bijv. in The Simpsons, een animatievariant op het genre), of voor een anarchistisch wereldbeeld (bijv. The Young Ones). In een aantal recentere sitcoms treden een permanente zoetzure humor en ironische observatie, zonder lachband, in de plaats van het klassieke model van de precies getimede aaneenschakeling van aparte gags (bijv. Sex and the City).\nDe sitcom ontstond in de jaren 20 van de vorige eeuw op de radio, maar is nu vooral een van de fictionele hoofdgenres op televisie, waar het zijn intrede deed in de vroege jaren 50 (ook de term sitcom stamt uit die tijd). Met de verwante term britcom wordt uiteraard verwezen naar de Britse varianten van het genre.
********Een QR-code is een tweedimensionale streepjescode die in 1994 is ontwikkeld door Denso-Wave, een dochteronderneming van Denso, het Japanse toeleveringsbedrijf voor Toyota, om snel decodeerbaar te zijn. QR-codes waren oorspronkelijk bedoeld voor het identificeren van auto-onderdelen, maar ze worden inmiddels wereldwijd gebruikt voor de codering van url’s die met een speciale app op smartphones snel gedecodeerd kunnen worden. \nDe QR-code is intussen ook in de kunsten doorgedrongen. Zo heeft de Haarlemse dichter Chielie een dichtbundel, QRCode (2011), met twaalf gedichten op één A4 gepubliceerd: http://sargasso.nl/wp-content/uploads/2011/04/qr-bundel.jpg. 
********Aanduiding in een auctiecatalogus voor ‘with all faults’: met alle gebreken die aan het te veilen object vastzitten. De koper van een dergelijk nommer wordt geacht niet te reclameren
********
********Term die bekend werd sinds H. Blooms gelijknamige studie uit 1973 en die verwijst naar de complexe psychologische reactie van schrijvers wanneer ze geconfronteerd worden met de potentieel verlammende invloed van hun grote voorgangers en met de onmogelijkheid om een volkomen origineel kunstwerk te produceren. Bloom ontwikkelt een complex, door Freud geïnspireerd model, waarbij de jongere schrijver zich als een ‘zoon’ moet afzetten tegen de dominantie van de literaire ‘vaderfiguur’ om ruimte te maken voor zijn eigen creativiteit.\nMeer in het algemeen wordt de term gebruikt om het paradoxale soort van beïnvloeding aan te duiden waarbij de inspanningen van een kunstenaar om vooral niet belast te worden door een dominant model, precies geïnterpreteerd kunnen worden als een (‘negatieve’) vorm van invloed. \nZie ook intertekstualiteit, invloedenstudie.
********Term gecreëerd in 1901 door G.B. Shaw als een aanduiding voor een als overdreven aangevoelde verering voor William Shakespeare, die sinds de 19de eeuw vaak werd aangeduid als de nationale bard van Engeland en bij uitbreiding het British Empire. H. Blooms Shakespeare: The Invention of the Human (1998) kan geciteerd worden als een recent voorbeeld van dergelijke adoratie.
********Term uit de computerwereld voor een e-mail met een onterechte viruswaarschuwing. Meer algemeen is een hoax ook een broodjeaapverhaal. Dit soort verhalen, dat als waar gebeurd wordt verteld, doet veel meer dan vroeger wereldwijd in enorm tempo de ronde via de huidige digitale media zoals Facebook en Twitter. Sommige hoaxen dringen ook ongecontroleerd door in de officiële media. Een verzameling van dit soort verhalen is te vinden op de blog van Fred Buddingh: http://hoax.blog.nl. Zie ook urban legend.
********Term uit de analytische bibliografie voor de door de auteur met opzet aangebrachte varianten, die voor de copy-text belangrijk zijn. De niet belangrijk geachte varianten noemt men accidentals. Het onderscheid tussen accidentals en substantives berust niet alleen op het al dan niet geautoriseerd (autoriseren) zijn van bepaalde varianten. Met name in de periode van de handpers vindt uniformering van spelling, interpunctie en hoofdlettergebruik plaats door de zetter, niet door de auteur.
********Onder ‘extrinsic approach’ verstaat men een benadering van literatuur ‘van buitenaf’. Men analyseert en interpreteert (zie kritiek) volgens een standaard buiten en, in eigenlijke zin, vreemd aan het werk. Hier kan grosso modo een onderscheid gemaakt worden tussen vier vormen. 1) Biografische kritiek veronderstelt een significante relatie tussen een bepaald werk en de biografische personalia van zijn auteur (zie ook intentional fallacy). 2) Historisch gerichte kritiek beschouwt een bepaald literair werk als een document van en voor zijn tijd en verklaart dit werk vanuit zijn historische context met die bepaalde cultuur, dat ideeënaanbod, enz. (zie ook historicisme). 3) Psychologische kritiek relateert een werk aan de psychologische eigenschappen, frustaties en obsessies van zijn auteur (zie literatuurpsychologie en psychokritiek). 4) Sociologische kritiek ten slotte analyseert en interpreteert een literair werk op basis van zijn maatschappelijke betrokkenheid (zie ook literatuursociologie).\nNaast de ‘extrinsieke’ onderscheidt men dan meer ‘intrinsieke’ vormen van literatuurbeschouwing (intrinsic approach) die dan meer direct het ‘wezen’ zelf van de literaire kunst of de literaire tekst zouden betreffen. Deze tweedeling werd o.m. via het invloedrijke Theory of literature (1949) van René Wellek en Austin Warren in brede kringen bekend. Zie ook ergocentrisch, autonomiebewegingen. 
********In de zin van 'beschikbare voorraad' wordt de term letterlijk toegepast in de drukkers- en uitgeverswereld voor het volledige materiaal dat aan drukkers (lettermateriaal, drukmachines, papier, etc.) of uitgevers (het complete fonds) ter beschikking staat en dus (financieel) overdraagbaar is.
********Term uit de romantheorie die verwijst naar de ‘stroom’ van gedachten, herinneringen, bewuste en halfbewuste gevoelens, stemmingen, verlangens en associaties die kenmerkend zijn voor het mentale proces van de mens en waarmee schrijvers hun personages van binnenuit trachten te beschrijven. Daarbij wordt veel gebruik gemaakt van de vrije indirecte rede of de monologue intérieur en ook van stilistische middelen zoals de ellips, associatief taalgebruik, cinematografische procédés en beeldspraak om de bewustzijnsstroom te registreren.\nDe term stamt uit de psychologie, waar hij werd geïntroduceerd door William James (The principles of psychology, 1890), broer van de Amerikaans/Engelse romancier Henry James die met zijn introspectief psychologisch realisme aanzienlijk bijdroeg tot de ontwikkeling van deze techniek. In de literaire kritiek zou de term voor het eerst zijn gebruikt in 1918 door May Sinclair in een recensie van de romans van Dorothy Richardson, die met haar experimenten op dit gebied vooraf ging aan James Joyce, Virginia Woolf en Marcel Proust. Een goed voorbeeld van deze techniek komt voor in Meneer Vissers hellevaart (1936) van S. Vestdijk, maar ook in tal van andere Nederlandstalige romans komt de stream of consciousness voor als techniek om weer te geven wat personages innerlijk beweegt, bijv. bij Maarten ’t Hart, Oek de Jong en Hugo Raes. 
********Aanduiding van een vers-1 zonder eindrijm. Voor het eerst, in de vorm van een jambische (jambe) pentameter, gebruikt door de Engelse dichter Surrey in zijn vertaling (1557) van Vergilius’ Aeneis. In de periode van renaissance en classicisme, toen schrijvers zich onderwierpen aan de toen geldende normatieve poëtica, waarin werd voorgeschreven aan welke regels en eisen men zich diende te houden, kwam dit verschijnsel praktisch niet voor, al zijn er experimenten bekend uit het marinisme (Geeraerdt Brandt, Hooft en Huygens). Zelfs de rijmloze verzen van Shakespeare werden toen in het Nederlands op rijm vertaald, omdat eindrijm een absolute eis was voor goed dichtwerk. In de loop van de 18de eeuw gaan schrijvers zich langzamerhand wat los maken van de prescriptieve dwang en begint de opvatting veld te winnen dat de individuele schrijver zelf bepaalt welke vormen hij kiest.\nAan het eind van de 18de eeuw gaat men het rijmloze vers beoefenen. Een van de eersten in de Nederlandse literatuur die dit doet, is J. Bellamy:\nAi zeg, gij stugge Wijsgeer,\nWat smaalt gij op mijn zangen\nEn noemt hen laffe dwaasheid?\nIk zing alleen van Liefde\n(J. Bellamy, Gezangen mijner jeugd, ed. Buijnsters, 1968, p. 5).
********Blending theory, ook aangeduid als de theorie van conceptuele integratie, is een verdere ontwikkeling van de theorie van de mental spaces ontwikkeld door G. Fauconnier binnen het bredere kader van de cognitieve taalkunde. \nMen gaat er van uit dat een talige uitdrukking niet verwijst naar de realiteit an sich, zoals vaak wordt aangenomen (referentialiteit), maar naar referenten binnen een mental space, d.w.z. een door een taalgebruiker geconcipieerde werkelijkheid. Zo kan een schijnbaar contradictorische zin als ‘Het meisje met de groene ogen heeft blauwe ogen’ begrepen worden in termen van twee verschillende mental spaces, die van een schilderij waarop een meisje afgebeeld staat met groene ogen, en die van de werkelijkheid waarin het meisje dat model stond eigenlijk blauwe ogen heeft. Op soortgelijke wijze kunnen uitdrukkingen zoals ‘in het jaar 2000’, ‘in de nieuwste film van Woody Allen’, ‘ik denk dat’, ‘als het morgen regent’, enz. expliciet nieuwe mental spaces openen.\nDe theorie van conceptuele integratie of blending is ontwikkeld door G. Fauconnier en M. Turner om een brede waaier aan tekstuele fenomenen te analyseren als de resultante van het samenvoegen van al dan niet corresponderende elementen geselecteerd uit twee of meer ‘input spaces’ in een ‘blended space’, waar dit samenbrengen nieuwe betekenissen genereert. Eén of meer ‘generic spaces’ overkoepelen daarbij de overeenkomstige elementen uit de input spaces. Zo kan een metafoor als ‘die chirurg is echt een slager’ begrepen worden als het samenbrengen van corresponderende (bijv. het gebruik van een mes in een professionele context) en niet-corresponderende elementen (bijv. het doel van een chirurg om iemand te genezen
********Een lexical blend is in het Engels een aanduiding voor een woord ontstaan uit de vermenging van klankenreeksen of morfemen van bestaande woorden: bijv. not in the sleast (blend van ‘not in the least’ en ‘not in the slightest’), brunch (‘breakfast’ en ‘lunch’), smog (‘smoke’ en ‘fog’), Californication (‘California’ en ‘fornication’). Een minder technische term hiervoor is het door Lewis Carroll bedachte porte-manteauwoord. Ter vergelijking: in het geval van een zgn. samenstelling ontstaat een woord uit de samenvoeging van gehele woorden (bijv. tafeldoek: de deelwoorden worden integraal opgenomen in de samenstelling).\nLexicale blends kunnen het resultaat zijn van een verspreking of verschrijving (paragram) dan wel van een bewuste lexicale creativiteit (neologisme). Overigens kunnen door gewenning de oorsprong en de originaliteit van een woord als blend uit het taalbewustzijn verdwijnen. Zo ontstond bijv. het woord elektrocutie in de jaren 1880 als een blend van ‘elektrisch’ en ‘executie’, maar dit wordt niet meer zo aangevoeld.\nNaast de lexicale blends onderscheidt men in de taalkunde ook syntactische blends, waarbij een correcte structuur halverwege overgaat in een andere gedeeltelijke correcte structuur, met een incorrecte zin als eindresultaat. Voorbeeld: ‘Het is mijn rug het ergste’. Dit is vergelijkbaar met de anakoloet. \nVoor verwante ‘vermengingen’, zie ook contaminatie en zeugma.
********Toneelgenre dat beoefend werd in Engeland tussen de restauratie van de monarchie in 1660 (vandaar de naam) en de opkomst van de sentimentele komedie in de vroege 18de eeuw. Het is een symptoom van de opleving van het theater na de puriteinse periode. De restoration comedy stelt een elegante, stijlvolle maatschappij voor, waarin galante heren en dames naast losbollen en boerenkinkels ten tonele worden gevoerd. De geestige, soms losbandige toneelstukken vertonen meestal een ingewikkelde intrige in verband met huwelijk en overspel. Bijv. Congreve, Love for love (1695).
********Door de vruchtbare interactie tussen het internet en de traditionele literatuur is het fenomeen van de blook ontstaan. Een blook is een boek dat gebaseerd is op blogs of verhalen die via websites gepubliceerd werden. Er worden zowel fictie, non-fictie als strip blooks op de markt gebracht. Die blooks worden in eigen beheer door de auteurs of door gespecialiseerde uitgeverijen als Lulu gepubliceerd, op basis van het printing-on-demandprincipe (er wordt gedrukt in functie van de vraag). Men spreekt ook al van ‘flooks’, films die gebaseerd zijn op blooks. Een bekend voorbeeld is Belle de jour, een anoniem webrelaas van een callgirl in Londen, dat een besteller werd in blook en verfilmd is. Sinds 2005 bestaat er een Lulu Blooker Prize voor de beste blook. De winnaar in 2006 was Julie & Julia van Julie Powell. 
********De benaming van dit droefgeestige zanggenre is afgeleid van de zogenaamde blauwe noten, d.w.z. terts en septiem, die typisch zijn voor deze toonladder. Oorspronkelijk zijn blues volksliederen van de zwarte slaven (vgl. slavenverhaal) in de zuidelijke Amerikaanse staten. Op een zwaarmoedige en geresigneerde toon bezingen ze hun uitzichtloze situatie of liefdesproblemen. Net als de ietwat oudere spirituals ontstond het bluesgenre rond 1870/1880 uit de verbinding van Afrikaanse ritmes en eigen kerk- en volksliederen. Doorgaans bevat een bluessong drieregelige strofen (driemaal vier maten) waarvan de eerste gedeelten met enige variatie steevast herhaald worden.\nIn de 20ste eeuw werden de authentieke blues, die het droeve bestaan van zwarten in een blanke wereld bezongen, opgenomen in de ‘black consciousness’-beweging, als één van de eerste vormen van zwarte mondigheid, als een eigen zwarte cultuurvorm. Daarnaast gingen de blues, net zoals de jazz, ook een belangrijke rol spelen in de steeds groter wordende muziek- en entertainmentindustrie. Bij de ontwikkeling van populaire muziekgenres als rhythm and blues, rock-’n-roll en soulmusic greep men vaak terug naar klassieke bluesschema’s.
********Term ontleend aan de Amerikaanse reeks ‘Pocket Books’ voor boeken die in paperbackvorm worden uitgegeven in een klein formaat (ca. 18x11 cm), waardoor ze als het ware in de zak kunnen worden meegenomen. De belangrijkste doelstelling voor het uitgeven van pockets is de andere en grotere publieksgroep die ermee bereikt kan worden. Door goedkopere productiemethoden te gebruiken (lumbecken, brocheren, plastificeren, goedkopere druktechnieken, houthoudend papier e.d.) kan het pocketboek goedkoop zijn, een effect dat nog versterkt wordt door de grotere oplagen die ervan gemaakt worden (vaak minimaal 10.000 exemplaren in het Nederlandse taalgebied). Een ander en groter publiek kwam zo in contact met literair werk dat vaak al eerder in gebonden vorm een ander deel van het publiek bereikt had. Opvallend is dat pocketboeken doorgaans in reeksen worden gepresenteerd.\nAls voorlopers van de Nederlandse pocketboeken kunnen de deeltjes in de reeks Klassiek Letterkundig Panthéon beschouwd worden, waarvan het eerste in 1853 verscheen. Ook kan gewezen worden op de reeks van de Maatschappij tot verspreiding van Goede en Goedkoope Lectuur (de latere Wereldbibliotheek) onder leiding van L. Simons, waarin vanaf 1905 oorspronkelijk werk, maar vooral vertalingen van werken uit de wereldliteratuur werden uitgegeven in goedkope kleine uitgaven. Deze uitgaven dienden een cultureel en sociaal doel, nl. de lagere klassen in contact  te brengen met de ‘grote’ literatuur. In de jaren ’30 verschenen talrijke nieuwe series, zoals de Engelstalige Albatross (vanaf 1932) en de Penguinbooks (vanaf 1935), en in Nederland de Salamanderreeks (vanaf 1934), de Schijnwerpers (vanaf 1936) en de ABC-romans (vanaf 1938). Na de Tweede Wereldoorlog nam de productie van het pocketboek een hoge en commerciële vlucht. Vooral de Prisma- en Aulapockets (Het Spectrum), de Zwarte Beertjes (Bruna), de Ooievaarreeks (Bert Bakker/Daamen) en de Vlaamse Pockets (Heideland) zijn literair belangrijk, maar vrijwel elke uitgeverij geeft zijn eigen pocketreeks uit. Als vergelijkbaar verschijnsel kan het goedkope bulkboek gezien worden dat er de oorspronkelijke doelstelling mee gemeen heeft.\nDe enige Nederlandse inventarisatie van een volledige pocketreeks is C.J. Aarts’ Het Salamanderboek 1934-1984 (1984). Van 1959 tot 1968 verscheen de Pocketgids, maar daaraan werkte Het Spectrum met zijn Prisma-pockets niet mee.
********Aanduiding van enkele Engelse roman- en toneelschrijvers die zich vanaf 1950 manifesteerden als gedesillusioneerde en daardoor vaak ook cynische jongeren die een afkeer hadden gekregen van de traditie en opvattingen van het establishment. In hun werk stellen zij – vaak in satirische vorm – de huichelachtigheid van dat establishment aan de kaak, waardoor hun werk veelal als schokkend werd ervaren. Het betrof vooral jongere schrijvers uit sociaal lagere gezinnen die zich door hun universitaire vorming ontheemd voelden. Enerzijds hadden ze geen sympathie meer voor hun oorspronkelijke milieu. Anderzijds verkeerden ze door hun opvoeding en temperament in de onmogelijkheid zich thuis te voelen op een hoger sociaal niveau.\nDe term kwam in gebruik vanaf het ogenblik dat Look back in anger (1956) van John Osborne beschouwd werd als de voorbode van een nieuw soort drama. Andere Engelse schrijvers die onder deze benaming werden gerangschikt, waren Kingsley Amis, John Wain en John Braine. \nBij uitbreiding wordt de term ook gebruikt om gelijkaardige vormen van jongerenprotest aan te duiden waarbij het subversieve en maatschappijkritische hoog in het vaandel wordt geschreven. In Nederland werd het vroege werk van G.K. van het Reve met dat van de angry young men vergeleken. In Vlaanderen kan men verwijzen naar de zgn. ‘gestencilde revolutie’ in de jaren 1960, met boze jongens als weverbergh, Herwig Leus en Jan Emiel Daele. 
********Boek dat door zijn eenvoudige uitvoering geschikt is om als goedkoop massaproduct op de markt gebracht te worden. Juist door het streven naar een zo voordelig mogelijke uitvoering verliest het bulkboek zijn karakter van boek: het krijgt de vorm van een krant, gedrukt op krantenpapier. Het bulkboek onderscheidt zich dan ook van het goedkope pocketboek doordat het niet is ingenaaid of gelumbeckt (lumbecken). Het goedkope uiterlijk impliceert niet dat een bulkboek triviaalliteratuur bevat
********Bibliografische aanduiding, vaak ook in de verkorte vorm stc, van een lijst van boeken die in relatief korte tijd samengesteld kan worden omdat alleen de allernoodzakelijkste gegevens van de beschreven objecten genoteerd worden. De volgende elementen dienen minimaal in een stc aanwezig te zijn: auteur, (verkorte) titel, plaats van uitgave, naam van drukker-uitgever-boekverkoper, jaar van uitgave, opbouwformule en bewaarplaats van het beschreven exemplaar (bibliotheeksignatuur). \nEen stc is soms niet een catalogus-1, maar eigenlijk een bibliografie, zoals de STCN (Short-Title Catalogue, Netherlands) die de Nederlandse boekproductie uit het verleden registreert (nationale bibliografie). Als eerste vrucht daarvan is verschenen de STC Hoorn: A short-title catalogue of books printed at Hoorn before 1701 (1979). In 1965 verscheen reeds de Short-title catalogue of books printed in the Netherlands and Belgium and of Dutch and Flemish books printed in other countries from 1470 to 1600 now in the British Museum. In Vlaanderen wordt gewerkt aan de STCV.\nAls snelle methode voor het onderscheiden van drukken kan een stc een aantal katernsignatuurposities noteren (zoals de STCN en de STCV) of een zgn. fingerprint samenstellen (zoals in het Engelse LOC-project, de stc van Londen, Oxford en Cambridge).
********
********Recent fenomeen dat o.a. aangeeft hoe belangrijk marketing en doelgroepbenadering zijn in het boeken- en uitgeverijbedrijf. De term ‘chick’ verwijst op wat oneerbiedige wijze naar jonge vrouwen (grieten). Chicklit is in principe door vrouwen voor vrouwen geschreven. In de term zou ook een verwijzing naar clitoris vervat zitten
********
********
********
********Term uit de musicologie voor de werkwijze om op een gegeven melodie een of meer andere melodieën te zetten die harmonisch samenklinken. In ruimere zin wordt de term gebruikt voor een artistiek procédé dat gebaseerd is op significant contrast of samenspel van onderscheiden elementen, bijv. het contrapunt van twee in elkaar verweven intriges, of op elkaar betrokken episodes in een handelingsverloop.
********In de prosodie duidt de term een ritmisch (ritme) verschijnsel aan dat verwant is aan polymetrie. Basisgegeven is het feit dat er een duidelijk metrisch (metrum) patroon in de tekst aanwezig is waarvan op een gegeven moment wordt afgeweken (antimetrie). Dit gebeurt op een zodanige manier dat de lezer twee metrische principes tegelijk ervaart. Dit kan bijv. plaatsvinden wanneer een regel ritmisch geheel of gedeeltelijk polyinterpretabel is.\nZo kan men een metrisch gedicht hebben waarvan de eerste versregel overwegend jambisch (jambe) is, zodat men met dit patroon in het achterhoofd naar vers twee gaat, terwijl het tweede vers niet overwegend jambisch is, maar (gedeeltelijk) dactylisch (dactylus). Deze overgang is bij voorbeeld te horen in de eerste en tweede versregel van het gedicht ‘Tempo di menuetto’ van Nijhoff:\n\n\nDe vol/le weel/de van / een me/lodie\nBreekt uit het / hart van de / piano open\n(M. Nijhoff. VG, 19744, p. 23).\nVers 1 is overwegend jambisch: Dě vōl//lě wēel//dě vān//ěen mē/lŏ/dīe.\nZet daaronder: ‘breekt uit het hart van de piano open’. Doordat ‘uit’ zowel beklemtoond als onbeklemtoond kan worden gelezen, is deze regel te concretiseren als ‘brěekt uīt hět hārt’ (jambisch), maar ook als ‘brēekt ŭit hět hārt’ (trochee, jambe). Kijkt men vervolgens naar de passage 'breekt uit het hart van de', dan kan deze overkomen als dactylisch: Brēekt ŭit hĕt / hārt văn dĕ /.\n De lezer kan hierdoor  het gevoel krijgen in verschillende metrische patronen tegelijk te zitten.
********Leergangen, aanvankelijk vooral aan Amerikaanse universiteiten, die de bedoeling hebben om de creatieve literatuurbeoefening te bevorderen. Als vrij of verplicht onderdeel van het academische curriculum kunnen studenten zich bekwamen in de technieken van de short story of de roman. Dergelijke schrijversworkshops worden vaak begeleid door bekende auteurs, die voor een tijdje aan de desbetreffende instelling verblijven als writer in residence. De ‘graduate school writing programs’ aan de hogescholen en universiteiten van Iowa, Bennington en Columbia zijn vrij bekend. Heel wat mediagevoelige yuppie-auteurs als Brett Easton Ellis, Jay McInerney, Jill Eisenstadt e.a. leerden er enkele knepen van het schrijversvak. Ook bij ons treft men initiatieven in die richting aan (literaire werkgroepen, schrijvers die een aantal gastseminaries geven aan letterenfaculteiten, enz.).
********Hedendaags begrip in de literatuur- en kunstbeschouwing dat het interartistiek comparatisme (de studie van relaties tussen diverse kunsten) vanuit een creatieve visie herinterpreteert. Het gaat nl. niet om het illustreren van bestaande literaire teksten of het commentariëren van andere artefacten, maar om een wezenlijk inspelen op elkaar, om een kruisbestuiving die verder gaat dan de bekende ‘wechselseitige Erhellung der Künste’ (Oskar Walzel). Cross-over kan ontstaan uit een dubbeltalent, maar is meestal het gevolg van een ‘factory’-formule of atelier, waarbij kunstenaars en schrijvers als duo’s samen gaan zitten om iets te creëren wat er voordien niet was, noch ooit zou hebben bestaan zonder die speciale samenwerking.
********Boek dat vereerd en bewonderd wordt en een bijzondere uitwerking heeft op hetzij een kleine groep ingewijden, hetzij een groot publiek gedurende een gehele generatie. Cultboeken worden door een bepaalde groep mensen bijzonder sterk gewaardeerd omdat ze op een intense en unieke wijze het levensaanvoelen of de esthetische bekommernissen van deze mensen verwoorden. Naast bewonderaars kent het cultboek doorgaans ook felle bestrijders.\nIn enge zin gaat het om een contemporain werk dat bij zijn verschijnen slechts door een beperkte groep – een ‘inner circle’ – gekend is en waarmee gedweept wordt, maar het kan ook gaan om een vroeger werk dat omwille van een opmerkelijke verwantschap herontdekt wordt en als een visionaire voorloper of een sentimentele herinnering buitensporig vereerd wordt. Voor veel adolescenten is Salingers The catcher in the rye (1951) nog steeds een cultboek. Overigens is de cultlezer bij voorkeur jong, emotioneel en sterk beïnvloedbaar. Via identificatie affirmeert hij zijn zoekende identiteit. De fans van cultboeken kunnen elkaar tegenwoordig als een virtuele ‘community’ vinden op het internet.\nIn tegenstelling tot deze vrij enge invulling van het begrip, die vooral opduikt in de Angelsaksische literatuurstudie, beschouwt U. Eco het cultboek niet als een apart of provocerend boek, maar eerder als een bestseller. Hij is ervan overtuigd dat vooral de populaire roman over de nodige kwaliteiten beschikt om een cultroman te worden, d.w.z. een boek dat mensen beroert: iedereen spreekt erover ook al heeft men het niet gelezen.\nGemeenschappelijk in beide visies is het feit dat een cultboek de collectieve verbeelding prikkelt en generatiebewust is, d.w.z. gebonden aan tijd en ruimte, en aan een groep. Wanneer de bijzondere band tussen boek, subgroep en maatschappij verandert, verliest het werk zijn status van cultboek. \nBekende voorbeelden van cultboeken zijn De profundis (1905) van Oscar Wilde, Lady Chatterley’s lover (1928) van D.H. Lawrence, The Tropic of Cancer (1934) van Henry Miller, Lolita (1955) van Vladimir Nabokov,  L’érotisme (1957) van Georges Bataille en On the road (1957) van Jack Kerouac. Enkele voorbeelden in het Nederlands: Theo Thijssen, Kees de jongen (1923)
********Begrip gelanceerd door de Amerikaanse filosoof E.D. Hirsch Jr. in zijn bestseller Cultural literacy. What every American needs to know (1987). Geconfronteerd met de deplorabele toestand van het Amerikaanse onderwijs en het manifeste gebrek aan algemene kennis bij de gemiddelde Amerikaan, pleit Hirsch voor het invoeren van eindtermen in het onderwijs die de mensen in staat moeten stellen om de communicatiestroom in de hedendaagse samenleving te kunnen decoderen. Wat dient men te weten om een krant te kunnen lezen
********Cultuurverschijnsel dat in het eerste kwart van de 19de eeuw opkomt en waarin een grote verfijning van smaak, een sterke zin voor perfectie, modieuze zorg voor het uiterlijk, superioriteit van optreden en een zeker ‘ennui’ een hoofdrol spelen. Hèt grote voorbeeld voor de dandy was George Bryan (Beau) Brummell (1778-1840), vriend van George IV van Engeland. Mede onder invloed van de naar Brummells leven geschreven romans van Thomas Lister Granby (1825) en van E.G. Bulwer Lyttons Pelham or the adventures of a gentleman (1928) vond zijn voorbeeld navolging in Engeland bij de geldaristocratie van die tijd. De ‘fortune littéraire’ van Brummell en het dandyisme werden opnieuw mode in Frankrijk omstreeks 1830. Balzac voert een aantal dandy’s ten tonele in zijn werk en bezint zich theoretisch op het fenomeen in Traité de la vie élégante (1830). Grote invloed had het boek Du dandyisme et de G. Brummell (1845) van J. Barbey d’Aurevilly. \nDe Franse dandy is vooral te vinden onder kunstenaars en intellectuelen die een individueel estheticisme voorstaan, zoals dat inherent was aan de decadentie van het laatste kwart van de 19de eeuw. Belangrijke Franse dandy's zijn Baudelaire en de legendarische Robert de Montesquiou, die model stond voor Des Esseintes in J.-K. Huysmans’ A rebours (1884) en voor The picture of Dorian Gray (1891) van de Engelse dandy Oscar Wilde.\nIn Nederland had het dandyisme invloed op Louis Couperus en Lodewijk van Deyssel, zowel op hun persoon als op hun werk, zoals o.m. blijkt uit respectievelijk Noodlot (1891) en Het leven van Frank Roozelaar (1911). Personages uit dit werk tonen een hoogst verfijnde smaak, veel aandacht voor uiterlijk en elegantie, en een sterk aristocratisch zelfbesef. In samenhang met opvattingen over het symbolisme is er de neiging het leven en vooral de eigen persoonlijkheid tot een kunstwerk te maken.\n\n\n\n\n\n\n\nPortret van graaf Robert de Montesquiou door Giovanni Boldini, 1897. [bron: M. Gibson, Le symbolisme (1994), p. 8].
********Begrip dat in 1973 werd geïntroduceerd door de anthropoloog Clifford Geertz en dat ook in andere sociale wetenschappen, o.m. de literatuurstudie en discoursanalyse, wordt gebruikt. De term benoemt een type van beschrijving dat op omvattende en gedetailleerde wijze de complexe omgeving van een cultureel of sociaal gebeuren mee in beeld brengt en niet alleen verslag uitbrengt over de feiten alleen (zoals gebeurt in een ‘thin description’).\nDergelijke beschrijvingen zijn nodig omdat culturele en sociale realiteiten bijzonder complex zijn en op verschillende niveaus door verschillende contexten worden bepaald. Taaluitingen bijv. bevatten eindeloze potentiële ambiguïteiten
********Overkoepelende benaming voor recente vormen van onderzoek binnen de geesteswetenschappen waarbij de digitale technologie een belangrijke rol speelt, in de gebruikte methodologie (bijv. corpus-1) en/of bij de presentatie van de onderzoekresultaten (elektronische publicatie: websites, blogs, online publicaties, enz.), of zelfs bij de theoretische vraagstelling (bijv. intermedialiteit). Enerzijds verschaft de enorme rekenkracht van computers aan onderzoekers nieuwe en voorheen ongekende mogelijkheden om enorm grote corpora teksten en ook beeld- en klankmateriaal, te doorzoeken en te analyseren. Anderzijds heeft de opkomst van de digitalisering een grote weerslag op de samenleving en ook op de geesteswetenschappen zelf, en ook dit is inmiddels een prominent onderzoeksobject van de digital humanities.\nZo zullen beoefenaars van de digital humanities uiteraard belangstelling tonen voor fenomenen uit de moderne digitale cultuur, maar ze dragen ook bij tot de vernieuwing van de studie van ‘oudere’ onderzoeksobjecten. Zo is het gebruik van hypereditie in brede kringen doorgedrongen in een ‘traditioneel’ onderzoeksgebied als de teksteditie. In dezelfde zin wordt ‘Terug naar de bron: de geschiedenis ontrafeld met nieuwe technologie’ omschreven als de missie van het Huygens ING, een onderzoeksinstituut op het gebied van geschiedenis en cultuur, dat met nieuwe innovatieve tools ‘oude, ontoegankelijke bronnen’ wil ontsluiten, begrijpen en analyseren. Een studie als Het gewicht van de auteur. Stylometrische auteursherkenning in Middelnederlandse literatuur (2013) door M. Kestemont biedt een specifiek voorbeeld van auteursherkenning d.m.v. de computer, waarbij kwantitatieve methodes gebruikt worden voor de analyse van de unieke stijl van schrijvers en het toeschrijven aan bekende auteurs van anoniem overgeleverde teksten.\nBinnen de letterenstudie werd een pioniersrol vervuld kort na WO II door de zoektocht naar automatisch werkende vertaalmachines en door de zgn. computationele taalkunde, die computers inschakelt bij het automatisch en semi-automatisch onderzoek van taal- en stijlfenomenen. Niet toevallig ontstond de huidige ‘European Association for Digital Humanities’ (EADH) uit het reeds in 1973 opgerichtte ‘Association for Literary and Linguistic Computing’ (ALLC). Ook de computerpoëzie kent een vrij lange geschiedenis
********
********Door de moderne technieken met digitale kopij en snelle printers is het mogelijk geworden om heel snel een exemplaar-1 van een boek te drukken en te leveren als er een bestelling binnenkomt. Deze werkwijze wordt ook wel 'publishing on demand' genoemd. Het voordeel voor een uitgever is dat hij geen voorraad papieren exemplaren hoeft aan te houden, terwijl hij wel veel titels aan zijn fonds kan toevoegen. Veel uitgevers besteden POD – zoals het drukken of uitgeven op bestelling vaak afgekort wordt – uit aan gespecialiseerde drukkerijen.\nIn principe is het mogelijk om in de digitale kopij tussentijds wijzigingen aan te brengen, waardoor een herziene oplage of uitgave ontstaat, hetgeen tot varianten in volgende te drukken exemplaren zou kunnen leiden. 
********
********Term in het leven geroepen door A.J.A. Waldock ter aanduiding van de misvatting die erin bestaat een fictionele tekst te beschouwen als een ‘documentair’ verslag van echt gebeurde feiten en dat men daarom allerlei conclusies kan trekken over omstandigheden die niet gerapporteerd worden in de tekst. Voorbeeld: het soort van literaire kritiek dat zich afvraagt wie dan wel de getuige was van de zelfdoding door verdrinking van Ophelia in Hamlet (Queen Gertrude geeft er een poëtische beschrijving van in scene 4.7) en klaarblijkelijk geen poging ondernam om haar te redden.
********Fictie over personages en/of settings geschreven door fans van een origineel werk (al dan niet uit de canon-1). De nieuwe mogelijkheden van medialisering (fanzines) en vooral het internet hebben bijgedragen tot de verspreiding van het fenomeen. Fanfiction kan worden beschouwd als een moderne variant van een traditie van orale literatuur, nl. het verder vertellen, met de nodige wijzigingen, van gemeenschappelijke verhalen. Als zodanig is het verschijnsel in de geschreven literatuur niet nieuw en kan men bijv. de vele vervolgverhalen op een roman als Robinson Crusoe in de 18de eeuw of de vele parodieën en pastiches op Lewis Carroll’s Alice in Wonderland (1865) als vroegere vormen van fanfiction interpreteren.
********
********
********
********Een groep dichters en critici (o.a. A. Tate, J.C. Ransom, D. Davidson, R.P. Warren, L. Riding, Cl. Brooks) uit de zuidelijke staten van de VS, geassocieerd met de Vanderbilt University en gegroepeerd rond het tijdschrift The Fugitive (1922-1925). Maatschappelijk hadden ze conservatieve standpunten (traditionalisme, zuiders regionalisme)
********Een verhaal of vertelling met een zekere lengte, waarvan de inhoud min of meer onwaarschijnlijk overkomt. De term is ontleend aan de zeemanstaal en betekent daar een met de haren erbij getrokken verhaal vertellen. Verg. met jagerslatijn. In de Engelse en Amerikaanse literatuur vinden we talrijke ‘yarners’ terug, o.a. R.L. Stevenson, R. Kipling en M. Twain. Een typische verteller van ‘sterke verhalen’ in de Nederlandse literatuur is Jan Cremer.\n\n 
********Bijeenkomst die een artistiek-emotioneel effect beoogt en waarbij diverse kunstvormen (muziek, dans, film, theater) naast klankeffecten, lichtspel en eventueel experimenten met geuren een totaalspektakel creëren. Kenmerkend zijn het geïmproviseerde karakter, het samenspel tussen verschillende media zonder dat harmonie nagestreefd wordt en de betrokkenheid van het publiek dat deel uitmaakt van het gebeuren. De term werd geïntroduceerd door de schilder Allan Kaprow (1958) die de happening zag als een stadium in de ontwikkeling van de schilderkunst. Na de assemblage (gebruik van verschillende materialen) en de ‘environmental art’ (kunst brengen in de leefwereld van de mens) realiseert de happening een totaalkunstwerk, een collage van mensen en objecten in beweging.\nHet fenomeen zoals we het nu kennen ontstond in de jaren 50 van de twintigste eeuw in de Verenigde Staten en waaide van daar over naar Europa waar de Wiener Gruppe happenings organiseerde. In de jaren 60 kende het een groot succes. De happening sluit aan bij de pop art en kan gezien worden als een symptoom van protest tegen de burgerlijke (theater)cultuur. Het doorbreken van bestaande structuren (tijdstructuur, ruimtestructuur) is daarbij van groot belang. Visuele verstrooiing (simultaangebeurtenissen), relativering van dramatische elementen (de toeschouwers worden opgenomen in het gebeuren) en inperking van de taal (emotie en beweging domineren) vergroten de afstand tussen traditioneel theater en happening. Zie ook Gesamtkunstwerk, performance-2.
********Term die sinds de renaissance met grote regelmaat opduikt in de Engelse literaire kritiek en in verschuivende betekenissen. In de 16de en 17de eeuw wees de term vooral op literaire inventiviteit, op het vermogen om op briljante, verrassende, paradoxale wijze woorden en ideeën met elkaar in verband te brengen (bijv. de poëzie van de metaphysical poets). Sommige critici in de 18de eeuw probeerden daarbij ‘true wit’ (vernuftige formulering van universele waarheden) van ‘false wit’ (oppervlakkig spel, woordenspel) te onderscheiden. Naarmate het begrip ‘imagination’ (dichterlijke scheppingskracht) in de romantiek burgerrecht verwierf, verengde de reikwijdte van wit tot de betekenis die het woord had in de 17de eeuw: een briljante en paradoxale stijl. Een uitspraak kan dan gelden als witty, of als een witticism, als ze kernachtig is en tot een verrassende en komische pointe leidt. Dergelijk epigrammatisch karakter kenmerkt de talloze boutades van Oscar Wilde, die beroemd was om zijn wit (bijv. ‘Work is the ruin of the drinking classes’).
********Bibliografische term voor een niet bestaande of in ieder geval nergens aangetroffen (exemplaar-1 van een) druk, waarvan wel een – in de meeste gevallen vermoedelijk onjuiste – bibliografische beschrijving rondwaart.\nZo is lang gezocht naar een druk, verschenen in Middelburg in 1644, van Johan de Brunes Siel-gerechten, genoemd in Geletterd Zeeland (17412) van P. de La Rue. Er zijn wel drukken van 1632, 1643 en 1660 gevonden, zodat de vermelding in De La Rue wel aan een zetfout te wijten zal zijn. Ook in de descriptieve bibliografie van het Journael van Bontekoe (o.r.v. G. Verhoeven & P. Verkruijsse
********Een database is een met behulp van computertechniek zodanig georganiseerde en uitbreidbare verzameling van gegevens dat men er gemakkelijk en direct (online) toegang toe heeft. Automatisering van omvangrijke bibliografieën en catalogi betekent wereldwijd een snellere toegang tot allerlei bibliografische gegevens. In Nederland zijn door het coördinerend werk van het Centrum voor Bibliotheekautomatisering Pica databanken ontstaan met bibliografische gegevens zoals de STCN, de BNTL (Bibliografie van de Nederlandse Taal- en Literatuurwetenschap), de nationale bibliografie ‘Brinkman’ en de catalogi van een aantal grote bibliotheken. 
********Het gelukkige einde van een verhaal of toneelstuk wanneer de moeilijkheden opgelost of de gevaren overwonnen blijken te zijn: de goeden worden beloond (bijv. huwelijk) en de kwaden gestraft. Een dergelijk einde is typisch voor genres als het sprookje (het zgn. Märchenglück samengevat in 'en ze leefden nog lang en gelukkig') en het blijspel (vgl. 'all is well that ends well'). Zie ook deus ex machina en open einde.
********Recente ontwikkeling in de literatuur- en cultuurwetenschap die de gedragscodes en denkpatronen bestudeert die in een bepaalde cultuur voor mannen en vrouwen gelden. Het uitgangspunt is dat ‘mannelijkheid’ en ‘vrouwelijkheid’ in hoge mate maatschappelijk-cultureel bepaald zijn eerder dan het gevolg te zijn van biologische determinering. De aandacht voor deze processen groeide uit het feminisme (feministische literatuurkritiek).\nBeoefenaars van de gender studies pogen een inzicht te verwerven in hoe culturen berusten op bepaalde seksegebonden machtsverhoudingen en ideologieën, en dit in een heel gamma van symbolische en maatschappelijke dimensies: taal, literatuur, geschiedenis, religie, de media, onderwijs, economisch leven, instituties, enz. Ze bestuderen ook hoe dergelijke mechanismen samenhangen met etniciteit, seksualiteit, sociale klasse en leeftijd, en hoe ze een impact hebben op elk individueel leven, bijv. in de zelfdefinitie van het subject (de problematiek van identiteit en alteriteit).\nDe gender studies omvatten het rijk geschakeerde feministisch geïnspireerde gedachtegoed, dat de aliënatie van de vrouw in een ‘mannenwereld’ in het licht stelt en ook de zgn. gay en lesbian theory (queer theory), die de aliënatie van homo’s en lesbiennes tot voorwerp heeft. De meeste varianten van gender studies vertonen een grondig ethisch engagement en een politiek karakter in emancipatorische zin: men wil de onderzochte mechanismen tevens wijzigen of teniet doen. Conceptueel en methodologisch zijn er vaak verwantschappen of allianties met deconstructie, postkoloniale theorie, psychoanalyse en/of materialistisch geïnspireerde discoursanalyse.\nDe gender thematiek heeft een grote invloed gehad op de literatuurstudie – ook op de interpretatie van oudere teksten. Door vanuit een gender-invalshoek naar literatuur uit het verleden te kijken, kan een van de gangbare interpretaties afwijkende lectuur ontstaan. Zo kan men bijv. op basis van de bestudering van de rolpatronen in Adam in ballingschap (WB-ed., dl. 10, p. 94-170) tot de conclusie komen dat Vondel de schuld voor de zondeval bij Adam legt en niet bij Eva.
********
********
********Benaming voor een populair Engels romantype (Ned. ook griezelroman of  griezelliteratuur
********Engelse benaming voor wat in het Nederlands ook wel eens striproman, beeldroman of literaire strip wordt genoemd. Het betreft de facto een meer artistieke of highbrow versie van de strip. Sommigen beschouwen evenwel de graphic novel als een vorm van (roman)literatuur eerder dan van massacultuur. Dergelijke verschuivingen wijzen op de groeiende invloed van de beeldcultuur in het literaire veld en op zich wijzigende verhoudingen tussen ‘populaire’ cultuur en de meer ‘elitaire’ canon-1.\nMen neemt aan dat de graphic novel als apart genre vorm kreeg in de jaren 1980-1990. Onder de trendsetters rekent men o.m. A contract with God van Will Eisner (1978) en Maus van Art Spiegelman (1991), die in 1992 met een Pulitzer-prijs werd bedacht. Talrijke graphic novels zijn originele composities. In andere gevallen gaat om ‘gestripte’ of ‘verstripte’ versies van bestaande romans
********Poëzie van een groep van Engelse dichters, de zgn. graveyard poets, uit de eerste helft van de 18de eeuw, en de mode die daaruit volgde tot in de 19de eeuw. Als belangrijke namen worden doorgaans vermeld: Th. Parnell (Night-piece on death, 1721), E. Young (Night-thoughts, 1742), R. Blair (The grave, 1743), J. Hervey (Meditations among the tombs, 1746) en Th. Gray (Elegy written in a country churchyard, 1751). De geciteerde titels spreken voor zich. Het gaat om elegische, melancholische meditaties over de kortheid van het leven en over de dood
********Een grand tour is een educatiereis door Frankrijk en/of Italië van Europese jongeren uit adel en patriciaat als sluitstuk van hun opvoeding, vaak ter voorbereiding op een bestuurstaak waaraan hier sinds de tweede helft van de 16de eeuw in de (zich vormende) Republiek grote behoefte was. Een reis, ondernomen met de bedoeling aan buitenlandse universiteiten verder te studeren of te promoveren, wordt een peregrinatio academica genoemd, hetgeen niet uitsluit dat men tijdens een toeristische grand tour af en toe een universiteit bezoekt. De grand tour is als belangrijk onderdeel opgenomen in de opvoedkundige geschriften van Marnix van St. Aldegonde en anderen. Het reisdoel is altijd Frankrijk en vaak ook Italië. Over het verschijnsel zijn we goed ingelicht door de vele reisverslagen (reisbeschrijving) die in manuscript zijn overgeleverd en door de gedrukte reisgidsen uit die tijd (itinerarium). Ook in alba amicorum (album amicorum) is de neerslag van dergelijke reizen te vinden. P.C. Hooft ondernam zijn grand tour, gecombineerd met een handelsmissie, van 1599 tot 1601 door Frankrijk, Italië en Duitsland
********Gebonden boekpublicatie, in tegenstelling tot een paperback. Vaak wordt deze vorm van publicatie gebruikt voor een eerste uitgave. Zie ook boek-1. 
********Term uit de editietechniek (teksteditie) voor het door een uitgever fotografisch reproduceren van een eerder verschenen druk, gewoonlijk zonder (nieuwe) inleiding of verantwoording door een editeur. Reprint moet dus duidelijk onderscheiden worden van herdruk, waarvoor nieuw zetsel vervaardigd moet worden
********De ‘ketterij’ waaraan een criticus zich schuldig maakt als hij een literair werk niet analyseert om dat werk te verhelderen, maar veeleer als een voorwendsel om de eigen eruditie, stilistische vaardigheid of interpretatieve schranderheid te etaleren. Dat verwijt van criticusgerichte eerder dan werkgerichte interpretatie wordt bijv. soms gemaakt aan het adres van de aanhangers van de deconstructie. 
********Term afkomstig uit het New Criticism om de ‘ketterse’ houding te wraken van critici die een literair werk eenzijdig benaderen vanuit de biografie of geestesgesteldheid van de auteur in plaats van het werk zelf te analyseren.
********Aanduiding uit de Engelse literatuurgeschiedenis voor het heropleven van het Oudengelse alliteratieve vierheffingsvers dat na 1066 in verdrukking was gekomen doordat dichters zich onder invloed van de Franse literatuur van eindrijm gingen bedienen. De alliterative revival ontstond in de tweede helft van de 14de eeuw en vooral in noordelijke en westelijke delen van Engeland. Bekende voorbeelden ervan zijn de allegorie Piers Plowman (W. Langland) en de anoniem overgeleverde ridderroman Sir Gawain and the Green Knight. Het fenomeen wijst erop dat het Oudengelse vierheffingsvers allicht was blijven doorleven in de mondelinge literatuur, zeker in de geografische en culturele periferie van Engeland. Men kan de alliterative revival zien als het teruggrijpen naar de ‘eigen’ Angelsaksische traditie van vóór 1066, als een uiting van weerstand tegen de Anglo-Normandische heersers en de verfransing van taal, letterkunde en hofleven. Anderzijds was dit verschijnsel ook een regionalistisch geïnspireerde affirmatie van eigen dialect en literatuur tegenover het centrale gezag in Londen en zijn cultureel prestige.
********‘Rewriting’ (het herschrijven van traditionele teksten en modellen) was een eeuwenoude techniek in de geschiedenis van de letterkunde (zie imitatio), maar is, nadat sinds de romantiek de originaliteit nogal eenzijdig was beklemtoond, in de tweede helft van de 20ste eeuw, met name in de periode van het postmodernisme, in een nieuwe vorm opgekomen. Het postmodernisme heeft er nl. op gewezen dat het niet meer mogelijk is onbevangen met literaire, fictionele teksten om te gaan. De auteur kan geen aanspraak meer maken op ‘originaliteit’, want ‘alles is reeds geschreven’. In een postmoderne  tekst worden bijv. oudere genres als het Bijbelverhaal, de ridderroman, de picareske roman en de Bildungsroman vaak parodiërend en pasticherend verwerkt (herschreven) en geconfronteerd met gegevens uit de hedendaagse populaire cultuur. In zulke postmoderne ‘rewriting’ worden serieuze dingen vaak getrivialiseerd en minder verheven dingen geproblematiseerd.\nIn zijn Translation, rewriting and the manipulation of literary fame (1992) beschrijft André Lefevere vertaling als een vorm van herschrijving naast vele andere (zie metatekst(ualiteit)), die bepaald wordt o.m. door poetologische, institutionele en ideologische factoren.
********Bekend begrip geïntroduceerd door S.T. Coleridge in hoofdstuk 14 van zijn Biographia litteraria (1817). Het benoemt een essentieel aspect van de esthetische illusie. De lezer of kijker aanvaardt om tijdelijk en gedeeltelijk abstractie te maken van het imaginaire, niet-reële karakter van het verhaal, en om zichzelf te verplaatsen in het hier-en-nu van de fictionele werkelijkheid: ‘ik besef dat het verhaal berust op verbeelding eerder dan op feitelijkheid, maar ben bereid om mijn on-geloof tijdelijk uit te schakelen om me in te leven in het verhaal’. \nHet begrip speelt een belangrijke rol in het raakvlak van psychologie en literatuur. Tegenwoordig heeft m.n. de cognitief geïnspireerde narratologie veel aandacht voor de manier waarop de beleving van verhalen twee mentale realiteiten met elkaar verbindt: enerzijds, het rationele bewustzijn dat de tekst slechts een voorstelling is van een fictionele werkelijkheid
********Courante term in de poëzieanalyse en de stilistiek, geïntroduceerd door P. L. Garvin als Engels equivalent voor het concept aktualisace uit de Praagse school van het structuralisme. Met dit concept wilden J. Mukařovský en B. Havránek, in navolging van het Russische formalisme, aanduiden dat literatuur de taalautomatismen doorbreekt en ons een vernieuwd en scherper bewustzijn geeft van het verbale medium als zodanig. De ‘normale’, referentiële functie van taal verschuift daarbij naar de achtergrond (zgn. backgrounding). Anderzijds zullen ook binnen de literaire tekst bepaalde kenmerken ‘op de voorgrond geplaatst’ worden tegen de achtergrond van minder prominente componenten en structuren. Deze effecten ontstaan uit de deviaties t.o.v. de normen en regels van de dagelijkse taal (vgl. poëtische metaforen, metrum tegenover de natuurlijke ritmes van een taal) en uit het dynamische spel van herhalingen en afwijkingen (vgl. alliteraties, parallellisme, stijlfiguren, enz.). Het begrip geniet hernieuwde belangstelling in de context van de cognitieve literatuurwetenschap.\nZie ook autoreferentieel, poëtische functie.
********Dramatisch genre uit de Elizabethan Age, ook ‘chronicle play’ genoemd. Het wordt onderscheiden van de tragedie doordat het accent eerder valt op de publieke implicaties van de gebeurtenissen dan op de private. Referentiekader is niet het tragische universum van de protagonist, maar de politieke context. Typische motieven zijn o.m. tirannenmoord, het streven naar politieke macht, burgeroorlog, de rol van het volk e.d. De benadering is vaak didactisch en nationalistisch-propagandistisch. De koningsdrama’s van Shakespeare zijn de bekendste stukken in het genre.
********Term uit de analytische bibliografie voor een op ideale wijze samengesteld exemplaar van een oplage, uitgave of druk. De door Greg en Bowers geïntroduceerde term heeft tot veel misverstanden geleid. Bowers verstond onder een ideal copy een boek met het volledige aantal bladen zoals het na het drukproces in perfecte staat de drukkerij verlaat, inclusief alle blanke bladen die deel uitmaken van een katern en alle cancels en toegevoegde bladen zoals die door de drukker/uitgever bedoeld waren.\nAls gevolg van de wijze van werken in een drukkerij ten tijde van de handpers kunnen exemplaren van één oplage tal van verschillen vertonen die hun weerslag kunnen hebben op de tekst van een boek. Aangezien het vrijwel onmogelijk geacht moet worden om alle exemplaren van de oplage te achterhalen en te collationeren, menen velen – onder wie Lorene Pouncey – dat het nastreven van een ideal copy een idee-fixe is.\nDe nieuwe definitie van Tanselle houdt meer rekening met de tekstgeschiedenis dan die van Bowers. Een ideaal of standaardexemplaar is volgens Tanselle een historische reconstructie van de drukvormen van de exemplaren van een oplage. Alle varianten met hun verschillende staten (staat), of ze nu bedoeld of toevallig zijn, horen bij de beschrijving van een ideal copy zolang de wijzigingen zich voltrokken hebben onder verantwoordelijkheid van de drukker-uitgever. \nDe bibliograaf dient dus zoveel mogelijk exemplaren te achterhalen en te collationeren. In de beschrijving van de ideal copy hoort naast de collatieformule een overzicht van alle gevonden varianten in al hun staten. Een ideal copy levert aldus het materiaal voor de drukgeschiedenis van een tekst. Vergelijking van de ideal copies van de verschillende drukken van een tekst stelt de tekstediteur in staat om een ideale tekst of copy-text te reconstrueren.
********Boek dat door voortdurende herdruk en nieuwe oplage na verloop van vele jaren een enorme omzet bereikt, bijv. Multatuli's Max Havelaar (1860). Tot die verkoopsuccessen horen vaak ook naslagwerken die keer op keer herdrukt worden, zoals het woordenboek van Van Dale. Wordt een grote omzet in een korte tijd bereikt dan spreekt men van een bestseller.
********Term uit de verteltheorie of dramatheorie waarmee de organisatie van de tekstgegevens, d.w.z. de bouw of structuur van de tekst wordt bedoeld. De wijze waarop deze gegevens worden aangeboden (sujet of suzjet
********De ‘intrinsic approach’, o.m. vertegenwoordigd door kritische scholen als het Russisch formalisme, het New Criticism en Werkinterpretation, en toegepast in de zgn. close reading, poogt, via een intensieve en subtiele detailstudie van een bepaald werk te komen tot een interpretatie ervan en tevens tot de definiëring van de autonome en essentiële kwaliteiten van het werk en de wijzen waarop deze kwaliteiten verwoord zijn (technische en retorische procedés, woordkeuze, ambiguïteiten, betekenisconstructie, enz.). In de Nederlandse literatuurstudie was het tijdschrift Merlyn (1963-1967) een bekend voorstander van deze literatuurbenadering. Zie ook ergocentrische literatuurstudie.
********Term die in de literatuurwetenschap in een aantal verwante maar onderscheiden betekenissen wordt gebruikt
********Depreciërende term voor een (literair) werk geschreven om den brode. \nDe auteur van dergelijke werken wordt vaak als 'hack writer' (Eng. hack = huurpaard, versleten paard) aangeduid. In het Nederlands spreekt men van broodschrijver of scribent.
********Term geïntroduceerd en uitgewerkt door de Amerikaanse criticus Cleanth Brooks in The Well-Wrought Urn: studies in the structure of poetry (1947). Brooks argumenteert dat de interpretatie (‘paraphrase’) van een literair werk nooit meer dan een ruwe benadering kan zijn en dat de interpretator om die ruwe benadering te bereiken, alleen de taal van het gedicht zelf (analogie, metafoor, symbool, ironie, e.d.) kan hanteren. De poëtische substantie is m.a.w. niet te reduceren tot de traditionele, niet-poëtische expressievormen. Het gedicht moet eigenlijk worden gelezen als ware het een ‘well-wrought urn’: perfect afgerond, in zichzelf besloten, uniek en alleen toegankelijk en herhaalbaar in zijn eigen termen. \nHet begrip reflecteert de grote nadruk die de New Critics legden op de onscheidbaarheid van vorm en betekenis in een literair werk. Het heeft verregaande theoretische implicaties
********Aanduiding voor een heterogene verzameling Engelse neonaturalistische toneelteksten en opvoeringen in de tweede helft van de jaren 50, begin jaren 60 van de 20ste eeuw. De dramatische gebeurtenissen spelen zich af in min of meer armtierige eenkamerflats (decor, setting) of in andere interieurs die realistisch-huiselijk eerder dan conventioneel-burgerlijk aandeden (zoals de keuken). Voor de traditionele critici was de naam zoveel als een scheldwoord
********Term die afkomstig is uit de plastische kunsten ten tijde van de historische avant-garde en geïnitieerd werd door Marcel Duchamp (1915). Die hechtte grote waarde aan het toeval als stimulans voor de artistieke creatie (objet trouvé). Binnen de Nederlandstalige literatuur kreeg het genre vooral bekendheid met de auteurs rond de tijdschriften Barbarber, Gard Sivik en De Nieuwe Stijl, die Duchamp als ‘peetvader’ beschouwden.\nKenmerkend voor de ideeën achter de readymade is de opvatting dat men kunst uit de verheven sfeer wilde halen naar de wereld van alledag met een tweeledig doel: Psychologisch (leren waarnemen) en literair (een nieuw type tekst). Door isolering van gevonden teksten streefde men naar een andere gewaarwording van de realiteit, bijv. door de spanning die ontstaat tussen fictie en werkelijkheid. Armando formuleerde zijn opvattingen in Gard Sivik als volgt:\nNiet de Realiteit be-moraliseren of interpreteren (ver-kunsten), maar intensiveren. Uitgangspunt: een konsekwent aanvaarden van de Realiteit. Interesse voor een meer autonoom optreden van de Realiteit, al op te merken in de journalistiek, tv-reportages en film. Werkmethode: isoleren, annexeren. Dus: authenticiteit. Niet van de makers, maar van de informatie. De kunstenaar, die geen kunstenaar meer is: een koel, zakelijk oog. “Poëzie’ als resultaat van een (persoonlijke) selektie uit de Realiteit.\n(Armando 1964, p. 22).\nVoorbeelden van readymades vindt men o.a. bij K. Schippers in zijn bundel Een klok en profil (1965) en in Bermtoerisme (1968) van J. Bernlef. Folder- en reclameteksten (etiketliteratuur), flarden radiogesprekken en allerlei bestaande teksten dienden deze auteurs als materiaal. Zo gebruikt Armando in zijn ‘agrarische cyclus’ in De Nieuwe Stijl  (1965) een technische handleiding annex reclamefolder als basis:\nde machine is uitgerust met 4 harkborden\nde machine heeft 3 luchtbandwielen\nde machine werkt ook met 3 groepen van 2 borden\nde machine vraagt weinig onderhoud\nde machine werkt zeer schoon\n(De Nieuwe Stijl, dl 1, 1965, p. 97).\nIn dit soort teksten kan men allerlei traditionele stijlfiguren aantreffen, zoals anafoor-1, repetitio en parallellisme.\nDe flarfpoëzie en het stiftgedicht kunnen gelden als moderne vormen van de readymade.
********Literair werk dat behoort tot wat men het beste vindt (canon-1) dat de (wereld)literatuur heeft voortgebracht en dat daardoor blijvend in de belangstelling van het lezerspubliek geacht wordt te staan, zoals Cervantes’ Don Quijote of James Joyce’s Ulysses. Ook elke nationale literatuur kent haar klassieken. In Nederland kunnen bijv. de Max Havelaar (1860) en de Camera obscura (1839) als classics gelden, zoals in Vlaanderen Conscience’s De leeuw van Vlaanderen klassiek genoemd mag worden.\nEr zijn tal van reeksen opgezet waarin men getracht heeft het erfdeel van dergelijke klassieken onder te brengen. De bekendste daarvan in ons taalgebied zijn de Klassieken Nederlandse letterkunde (1954-1970), de Nederlandse klassieken (vanaf 1994) en het Poëtisch erfdeel der Nederlanden (1962-1981). Een gecombineerd Vlaams-Nederlandse opzet kende de reeks Bibliotheek der Nederlandse letteren (1939-1953).
********Korte prozatekst, geschreven voor een dagblad of tijdschrift waarin die column regelmatig en doorgaans op een vaste plaats verschijnt opdat hij voor de lezer als zodanig herkenbaar is. In de column worden actuele verschijnselen door een vaste medewerker op een polemische wijze en in kort bestek aan de orde gesteld. Is de nadruk daarbij komen te liggen op stijl en humor dan spreekt men ook wel van een cursiefje, zoals die door Simon Carmiggelt geschreven werden voor Het Parool. Hoewel de column vooral een journalistieke functie heeft, worden aan het genre vanwege de stilistische kwaliteiten en de aard van de auteurs ervan ook literaire verdiensten toegekend.\nHet verschijnsel column is nog betrekkelijk jong, maar heeft in korte tijd een hoge vlucht genomen. In 1979 verscheen een speciaal nummer van de Haagse Post (27-10-1979) dat geheel gewijd was aan de column. Veel kranten en tijdschriften hebben meer dan één columnist. Veel gelezen en als ‘literair’ gekwalificeerde columnisten in Nederland en België zijn Remco Campert, Gerrit Komrij, Gerrit Krol, Kees Fens, Jan Blokker, Kees van Kooten, Renate Rubinstein, Nico Scheepmaker, H.J.A. Hofland, Louis Paul Boon, Johan Anthierens, Marc Reynebeau en B. de Wulf. Hugo Brandt Corstius werd bekend als columnist onder tal van pseudoniemen, zoals Raoul Chapkis, Stoker en Piet Grijs.
********Een strofevorm van zeven decasyllabische versregels (jambische pentameter) met rijmschema ababbcc. James I, koning van Schotland, die deze vorm in zijn verzen gebruikte (Kingis quair, 1423), zorgde waarschijnlijk voor de naam. Chaucer had de vorm eerder al aangewend in sommige van zijn verhalende gedichten, o.a. in The Canterbury tales (einde 14de eeuw), waardoor het rhyme royal eveneens bekend is onder de naam ‘chauceriaanse stanza’. Later hebben ook andere dichters met deze vorm geëxperimenteerd, o.a. Spenser, Shakespeare en Wordsworth. Zie ook stanza.
********Term uit de bibliografie voor een in verkorte vorm geciteerde boektitel in een catalogus-1 of bibliografie. Sinds door de analytische bibliografie het besef is doorgedrongen dat drukken niet goed onderscheiden kunnen worden door de tekst op de titelpagina (een fingerprint is betrouwbaarder), verschijnen er steeds meer (digitale) bibliografische naslagwerken met short titles in gestandaardiseerde vorm, i.p.v. met de volledige transcriptie van de titelpagina. Voor de STCN (Short-Title Catalogue, Netherlands) wordt ‘de kortst mogelijke zin (consistente syntactische structuur) die uit de boektitel, (...), de aanhef van de titel en de benaming van het werk bevat’, als short title gehanteerd.\nCatalogi met short titles zijn bijv.: Short-title catalogue of books printed in the Netherlands and Belgium and of Dutch and Flemish books printed in other countries from 1470 to 1600 now in the British Museum (1965) en A short-title catalogue of books printed at Hoorn before 1701 (1979).
********
********Aanduiding voor de drie Engelse romantische dichters Wordsworth, Coleridge en Southey, die rond 1800 een tijd in het Noord-Engelse Lake District verbleven. Aanvankelijk was de term met zijn suggestie van provincialisme een scheldwoord (Lord Byron had het minachtend over de ‘pond poets’ = vijverdichters).
********Term van Fr. Moretti die op kritische wijze verwijst naar het close reading van het New Criticism (en van hun de facto opvolgers in de Anglo-Amerikaanse hermeneutische traditie, de deconstructie). Volgens Moretti moeten literatuuronderzoekers zich minder bezig houden met de gedetailleerde lectuur van individuele teksten, wat statistisch niet-representatieve en dus wetenschappelijk nutteloze resultaten oplevert. Men moet, integendeel, proberen te werken met een zo volledig mogelijk gedigitaliseerd corpus-1 van teksten (bijv. alle romans van een bepaald genre of een bepaalde periode) om die vervolgens van op grote ‘afstand’ te ‘lezen’ met computerprogramma’s die op zoek gaan naar bepaalde formele of semantische regelmatigheden. \nDe benadering van Moretti illustreert de groeiende invloed van de digital humanities in de literatuurstudie, waarbij interpretatieve aandacht voor de individuele tekst het moet afleggen tegen de kwantitatief gerichte analyse van grote hoeveelheden tekstgegevens, met resultaten die zich bij voorkeur ook lenen tot visualisering in de vorm van allerlei diagrammen. 
********Term uit de wereld van de wetenschappelijke congressen, waarmee gewoonlijk een vrij korte verhandeling wordt aangeduid die gehouden wordt, al dan niet in parallelsessies, tussen de meer belangrijke lezingen door. Vaak dient een paper (op papier!) tevoren aangemeld en opgestuurd te worden aan de congresorganisatie. De afkorting CFP (call for papers) is zo langzamerhand internationaal ingeburgerd. 
********Subgenre van de poëzie waarin men minder serieuze, luchthartige en humoristische gedichten onderbrengt. In dit type poëzie speelt vooral het amusementsgehalte een doorslaggevende rol, maar het is vrijwel onmogelijk om de precieze grenzen van het genre aan te geven, want ook de betekenisvolle satire wordt eronder gerangschikt. Uiteenlopende soorten poëzie worden met deze term benoemd, zoals de limerick, nonsenspoëzie, clerihew, ollekebolleke, palindroom, pantoum, parodie, pastiche-2, burleske literatuur, travestie, macaronisch gedicht e.v.a. Ook de vele speelse vormen van het versus, zoals de versus columnares, versus concordantes, versus Protei, versus rapportatus, versus rhopalicus en versus serpentinus zijn verschijningsvormen van het light verse.\nDe grote verscheidenheid aan vormen van het light verse kan men aflezen uit de verschillende Engelse anthologieën van het genre, zoals W.H. Audens (red.), The Oxford book of light verse (1938), K. Amis (red.), The new Oxford book of light verse (1978) en Russell Bakers The Norton book of light verse (1986). \nDrs P. muntte voor de dichters van het light verse de term ‘plezierdichters’. Tot de Nederlandstalige plezierdichters, die vaak de leveranciers zijn van teksten voor het cabaret, behoren o.m. Charivarius, Kees Stip, Cees Buddingh’, Nico Scheepmaker, Hans Dorrestijn, Ivo de Wijs, Drs. P en Frank van Pamelen. Een tijdschrift dat sterk gericht was op het light verse is De tweede ronde (1980-2010). In 1985 werd door dit tijdschrift de jaarlijkse Kees Stipprijs ingesteld. Bloemlezingen van Nederlandstalig light verse werden samengesteld door M. van der Plas met Ongerijmde rijmen. Een blik in de speelkamer van muzen en poëten (1954), Vic van de Reijt met Ik wou dat ik twee hondjes was (19847) en Kees Fens met Het lichte gedicht (2002).\nWanneer thema’s, omgangsvormen, gebeurtenissen, relaties e.d. van het mondaine sociale leven het satirisch beschreven onderwerp vormen, zoals vaak het geval was in de Franse literaire salons, spreekt men van ‘vers de société’.
********Gebrocheerd (brocheren) of genaaid boek waarbij het omslag tegen de rug geplakt is (lumbecken), dat door die productiewijze en door zijn grote oplage goedkoop is, dat gewoonlijk deel uitmaakt van een serie en dat niet kleiner mag zijn dan ongeveer 20 x 12,5 cm. Is het formaat kleiner dan spreekt men van een pocketboek. Het terminologisch onderscheid is typisch Nederlands, maar wordt ook hier niet altijd strikt aangehouden: zo zijn de Literaire Reuzenpockets van de Bezige Bij eigenlijk paperbacks.\nBekende paperbackreeksen zijn verder de Grote ABC van de Arbeiderspers, de serie Meulenhoff Editie, de Grote Manteau Paperbacks, de Born Paperbacks en Nijgh & Van Ditmar's Paperbacks.
********Groep van 17de-eeuwse Engelse dichters die, al dan niet onder invloed van John Donne (1572-1631), een gelijkaardige soort religieuze (Herbert, Vaughan, Crashaw) of niet-religieuze (Cleveland, Marvell, Cowley) poëzie schreven. De term is wat misleidend. Deze dichters hielden zich niet bezig met filosofische vraagstukken
********Komische tekst in de vorm van burleske literatuur (pastiche-2), ook wel mock epic genoemd, waarbij de stijl van het heldendicht (epos) wordt toegepast op een niet-verheven, respectievelijk banaal onderwerp of personage. Dit soort heroïco-komisch epos kende vooral in de 16de en 17de eeuw een groot succes.  Bekende voorbeelden zijn Morgante maggiore (1483) van Pulci, Le lutrin (1674) van Boileau en Pope's The rape of the lock (1712-1714).  In de Nederlandse literatuur vinden we het genre terug in de Wapen-stryd tusschen Ajax en Ulisses en soortgelijke werken van Salomon van Rusting (Vol-Geestige Werken, 1698-1699) en in menige spottende tekst van Dirk Schelte (1639-1715).\nDe mock heroic is verwant aan het travestieverhaal, maar het laatste heeft een tegengesteld procédé: de ernstige inhoud wordt behouden, maar de vorm verandert. Een ander verschilpunt tussen beide is dat de mock heroic geen parodie is, maar komische navolging van een genre.
********Term die de Engelse romantische dichter John Keats een enkele keer gebruikt zou hebben (in een brief van 21 december 1817 gericht aan zijn broers), maar die een enorme weerklank heeft gehad in de literaire kritiek. Keats bedoelt er het vermogen mee (‘capability’) om niet steeds op zoek te willen gaan naar feitelijke en rationele zekerheden (‘negative’). Alleen wie deze negatieve capability bezit, kan ontvankelijk zijn voor de complexiteit, tegenstellingen, twijfels en mysteries van het bestaan. Shakespeare bezat dit vermogen ‘enormously’ volgens Keats. Door het concept gaf Keats zowel aan de wereld als aan het individu een diepte en complexiteit die niet in vaste, gesloten en rationele categorieën te bevatten is, wat ruimte creëerde voor de verbeelding en het esthetische. Het nam daardoor een bijzondere plaats in in het discours van de romantiek, vooral in Engeland.
********Aanduiding voor een groep critici en theoretici (aanvankelijk vooral in het domein van de renaissance- en Shakespearestudies) die zich afkeerden van een formalistische of structuralistische benadering van teksten, door de aandacht te vestigen op de pluridiscursiviteit (d.w.z. veelheid van discoursen) van teksten uit het verleden, waarbij zowel intentie, als genre en historische situatie in hun onderling spanningsveld bekeken worden. In tegenstelling tot het reductionistische ‘oude’ historicisme, beschouwen de New Historicists teksten niet langer als vaststaande, onmiddellijk kenbare gegevens, causaal-positivistisch verbonden met zgn. historische feiten, maar zien zij teksten – literaire en niet-literaire – veeleer als discursieve praktijken die de werkelijkheid mee constitueren (zowel ‘textuality of history’ als ‘historicity of text’) en proberen zij een leesmethode te ontwikkelen die oog heeft voor de interferenties tussen literaire teksten en omringende sociaalhistorische teksten en fenomenen. Deze sociaal-culturele tekstbenadering, beïnvloed door de geschriften van o.m. M. Foucault, L. Althusser en M. Bakhtin, wordt ook ‘cultural poetics’ genoemd (St. Greenblatt) en vaak in één adem vermeld met het verwante ‘cultural materialism’.\nTerwijl de New Historicists voornamelijk met Noord-Amerika worden geassocieerd, is het ‘cultural materialism’ vooral een Brits fenomeen (invloed van de marxistische tekstbenadering van Raymond Williams). Het begrip ‘tekst’ wordt er ruimer gehanteerd dan de geschreven documenten waarop de New Historicists werken. Hun aandacht gaat niet zozeer uit naar de tekst zelf als naar het ontstaan en het leven van allerhande teksten in de cultuur en de geschiedenis.\nBelangrijke New Historicists zijn Stephen Greenblatt, Louis Montrose, Jonathan Goldberg en Hayden White
********Literaire stroming in de Verenigde Staten in de jaren 60 en 70 van de twintigste eeuw. Het betrof een zakelijke verhaalstijl van auteurs als T. Capote, T. Wolfe en N. Mailer, die het journalistieke ideaal van feitelijkheid en ongekleurde weergave (zie ook faction) in hun werk overnamen. Ze schreven ‘romans’ die gebaseerd zijn op werkelijk gebeurde feiten en op grondige studie en documentatie van die feiten. De verwerking van het materiaal gebeurt evenwel op een ‘literair verantwoorde manier’ zodat Tom Wolfe New Journalism kon definiëren als ‘journalism that reads like a novel’.
********Invloedrijke Angelsaksische school van literaire kritiek, ontwikkeld in de jaren 1920, vooral in de Verenigde Staten. Het New Criticism beoogde de literaire kritiek te bevrijden uit de traditionele schema’s van genreproblematiek, literaire geschiedenis, biografisme en moralisme. Het streefde een ‘objectieve’ literaire kritiek na die zich exclusief bezig zou houden met het individuele kunstwerk zelf, met ‘the words on the page’ (autonomiebewegingen). Met dat doel werd het literaire werk geïsoleerd van zijn auteur en ontstaansgeschiedenis (intentional fallacy, genetic fallacy, personal heresy) en van zijn lezers (bijv. affective fallacy) en critici (heresy of paraphrase).\nHet kunstwerk was voor de New Critics een ‘monument’ waarvan de schoonheid steeds toegankelijk zou blijven voor elke geoefende lezer. De historiciteit van tekst en lezer werd dus door het New Criticism niet echt in aanmerking genomen. Door een immanente lezing van de tekst, de zgn. close reading, beoogden de New Critics de tekst in zijn wezen te reveleren, nl. als een complex en individueel soort van taalgebruik waarin woorden, symbolen en linguïstische configuraties prevaleren op ideeënaanbod, psychologische tekening van de personages, enz. Zij concentreerden zich vooral op bepaalde manieren van meerduidig taalgebruik zoals ironie, paradox en ambiguïteit. Vandaar hun eenzijdige aandacht voor lyriek (eerder dan theater en proza) en meer bepaald voor complexe poëzie, zoals de modernistische poëzie of het werk van de metaphysical poets uit de 17de eeuw, die ze herontdekten.\nDe inslag van het New Criticism was sterk autotelisch of ergocentrisch. In dat opzicht vertoont het bepaalde verwantschappen met andere ‘formalistische’ stromingen (formalisme) als het Russisch formalisme en het Praags structuralisme, en in Nederland met de Amsterdamse school (W.Gs Hellinga) en de beweging in en om het tijdschrift Merlyn (1962-1966).\nDe nogal smalle theoretische basis van het New Criticism werd in ruime mate gecompenseerd door het formaat van zijn vertegenwoordigers: I.A. Richards (Principles of literary criticism, 1924
********Term uit de literaire kritiek, voor het eerst door T.S. Eliot gebruikt in zijn essay ‘Hamlet and his problems’ (1919) en door hemzelf verklaard als: een stel voorwerpen, een situatie of een reeks voorvallen die een bepaalde emotie in een kunstwerk moeten objectiveren. Zo zou de weemoed die een man soms overvalt wanneer hij aan zijn overleden vrouw terugdenkt, tastbaar kunnen worden gemaakt door hem het vertrek te laten betreden waar zij zich bij voorkeur ophield, door hem de vage geur van haar parfum te laten ruiken wanneer hij een lade opentrekt, door hem daarin enkele zeer persoonlijke dingen van haar te doen terugvinden, door de kamer te laten baden in het gele licht van een late herfstzon, enz. Volgens Eliot is een dergelijke ‘objectieve’ dramatisering de enige artistiek verantwoorde manier om in een literair werk een emotie uit te drukken en bij de lezer over te brengen, omdat z.i. het rechtstreeks noemen van de emotie moet worden vermeden.
********Pop-up-boeken zijn boeken waarbij de voorstelling vanzelf omhoog komt wanneer een blad wordt omgeslagen. Pop-ups – gewoonlijk kinderboeken (kinderliteratuur) – worden in enkelvoudige of samengestelde vorm gemaakt sinds het eind van de 19de eeuw.\nBoeken met beweegbare onderdelen worden al sinds de 13de eeuw gemaakt. Verschillende technieken zijn gebruikt om een extra dimensie of een beweging tot stand te brengen: uitklapprenten, roterende schijven (volvelle), beweegplatenboeken van het menselijk lichaam.\nIn de 18de eeuw werden voor het eerst omlegboeken gemaakt, waarbij de pagina’s horizontaal of diagonaal doorsneden zijn of met flapjes die in- en uitklappen, waardoor de lezer steeds nieuwe afbeeldingen samenstelt, meestal met humoristisch effect.\nIn de 19de eeuw werden diverse andere technieken ontwikkeld: draaischijfprentenboeken, waarbij door het draaien aan een schijf de afbeelding verandert
********Term uit de dramatheorie voor een in het drama verweven ondergeschikte plot die de eigenlijke intrige ondersteunt of er juist mee contrasteert. In het classicistisch drama met zijn streven naar eenheid van handeling (zie eenheid van handeling, tijd en plaats) werden dergelijke subplots zoveel mogelijk vermeden. Hoewel Shakespeare in bijv. The tempest (1611) nog het meest de klassieke eenheden respecteert, is in dit stuk sprake van een drietal subplots: de beraamde opstand tegen Prospero, de liefdesrelatie tussen Ferdinand en Miranda en de samenzwering om Alonso te vermoorden. Alledrie dragen bij aan de hoofdplot van het stuk. Maar ook in het classicistische blijspel komen subplots veelvuldig voor, zoals bijv. in Pieter Langendijks Het wederzijds huwelijksbedrog (1714), waarin de plot weerspiegeld wordt in de vrijage van de meid en de knecht van de hoofdrolspelers. In minder aan de Aristotelische eenheden gebonden toneelvormen, zoals het Elizabethaanse drama, de comédie de moeurs of het moderne toneel, is de subplot veel gebruikelijker. \nIn een vergelijkbare zin wordt de term ook courant gebruikt in de analyse van verhalen, m.n. om een secundaire plot (minder belangrijke verhaallijn) aan te duiden.
********Begrippenpaar geïntroduceerd door I.A. Richards om metaforisch taalgebruik te analyseren. ‘Tenor’ slaat op het onderwerp waarover het gaat (Jan in de metafoor ‘Jan is een boom’)
********Meestal beschikt de private press over één enkele drukpers, waarvan de eigenaar zich ten doel stelt typografisch bijzonder drukwerk te vervaardigen, vooral drukwerk dat aan hoge esthetische normen voldoet. De private press-eigenaar drukt gewoonlijk niet in opdracht of met een commercieel doel, al verkoopt hij zijn uitgaven wel, bijv. aan bibliofielen (bibliofilie) om uit de kosten te geraken of om nieuw materiaal aan te kunnen schaffen. Als een vroege private press kan de Brugse Officina Goltziana van Marcus Laurinus en Hendrik Goltzius (16de eeuw) gelden, maar deze onderscheidt zich van de meer typerende private presses van de 19de eeuw door het feit dat het hier ging om uitgaven die weliswaar aan hoge esthetische eisen voldoen, maar niet gericht waren tegen het machinaal drukken. De laat-19de-eeuwse private press richt zich vooral tegen de als onesthetisch ervaren industriële boekdruk die het vroegere handwerk verdrong. Bovendien speelt daarbij het sociale experiment soms een rol, in die zin dat er van een vroege vorm van ‘kleinschaligheid’ gesproken kan worden, die gesteld werd tegenover de massaliteit en normloosheid van de industrialisatie. Dit type private press vindt zijn oorsprong in Engeland aan het eind van de 19de eeuw. De vroegste was de Kelmscott Press (1891-1898) van William Morris. Daarna volgden de Vale Press (1894) van Ch. Ricketts en de Doves Press (1900) van T.J. Cobden-Sanderson en E. Walker. In Duitsland was er de Cranach Presse (1913) van H. Kessler en in Italië de Officina Bodoni (1923) van G. Mandersteig. In Nederland werd het Engelse voorbeeld van Morris e.a. al spoedig gevolgd door de Zilverdistel (1910), later de Kunerapers (1922) van J.F. van Royen, die een belangrijk aandeel had in de ‘renaissance van de Nederlandse boekdrukkunst’. Na de Tweede Wereldoorlog ontstond opnieuw een herleving van het ambachtelijk drukken. Voorbeelden daarvan zijn de Tuinwijkpers (1955) van S. Hartz en C. van Dijk, en de bibliofiele uitgaven van Jaap Meijer, Ger Kleis en Gerard Post van der Molen. De meeste van deze drukkers zijn aangesloten bij de Stichting Drukwerk in de Marge die periodiek een Bulletin uitgeeft en een aantal bibliografieën van ‘marginale’ drukken heeft verzorgd (4 dln.: 1977
********Term uit de Engelse literaire kritiek, vooral bekend geworden door J. Ruskin (Modern Painters, dl. 3, 1856), voor die vormen van personificatie die meer zeggen over een bepaalde geestesgesteldheid van de schrijver dan over het ‘objectieve’ karakter van het beschrevene. Het verschijnsel gaat vaak gepaard met een soort animisme, d.w.z. het geloof in een actief universum gevuld met leven dat sterker is dan de mens. Zinsneden als ‘huilende bergen’, ‘zingende winden’ en ‘lachende velden’ zijn voorbeelden van pathetic fallacy, maar dan steeds als uitvloeisels van een bepaalde geestesgesteldheid veroorzaakt door de subjectieve impressie die men bij deze natuurverschijnselen ondergaat.\nRuskin veroordeelde de excessen waartoe dergelijke beeldspraak kan leiden als onecht en te sterk gekleurd door emotie en ongebonden fantasie. Vandaar zijn negatieve term ‘pathetic fallacy’ (misvatting door emotie), die vervolgens in de literaire kritiek ingeburgerd raakte en nu een neutrale, soepel gehanteerde aanduiding is voor personificatie.\nAls kwalificatie van een literair werk is pathetic fallacy zeker te onderscheiden van de andere fallacies (en heresies) die later, vooral in de context van het New Criticism, ontstonden als negatieve aanduidingen van vormen van literaire kritiek.
********
********
********De situering in ruimte en in tijd van de actie in een narratief of dramatisch werk. De setting bijv. van Elsschots Het dwaallicht (1946) is het Antwerpse oude havenkwartier op een regenachtige novemberavond. De setting speelt een belangrijke rol bij het creëren van de atmosfeer in een werk of scène en bij de opbouw van thematische opposities. Zie ook chronotopos.
********Benaming voor een moeilijk af te bakenen groep literaire werken die vanaf de late jaren ’50 in Engeland en de Verenigde Staten verschenen. De naam popliteratuur en ook een aantal richtinggevende principes daarvan zijn afgeleid van de zgn. popart, die zich vooral in de plastische kunsten manifesteerde (bijv. met Andy Warhol). Pop is de afkorting van het Engelse ‘popular’. Met popliteratuur (resp. popart) wordt echter niet de populaire of triviaalliteratuur (resp. -kunst) bedoeld. Wel gaat het om teksten die graag vormen, stijlen, citaten en thema’s ontlenen aan de populaire consumptieliteratuur, zoals misdaadromans, science fiction, strips, televisieseries, advertenties e.d. Dit uit de massacultuur afkomstige basismateriaal wordt vervolgens op sterk vervreemdende wijze bewerkt (provocerend, nonsensicaal, vulgair, excentriek, primitief etc.). Veel gebruikte technieken daarvoor zijn het citaat, de collage en de readymade. Het gaat daarbij om een wat ambigu streven naar democratisering van de kunst, waarmee gereageerd wordt op de traditionele (elitaire) kunst, die verworpen wordt als een inadequaat antwoord op de moderne wereld, zoals ook in camp de gecanoniseerde literatuur op de korrel wordt genomen. Zoals ook andere vormen van de tegen- of subcultuur is popliteratuur in deze zin een zeer bewegelijk gegeven dat zich snel aan historische verschuivingen en lokale toestanden aanpast. Vaak worden in de popcultuur de artistieke grenzen opgeheven tussen literatuur, plastische kunsten, theater en muziek, bijv. in de happening, de performance-2 en bij festivals.\nIn verband met de popliteratuur worden o.m. verschillende beatschrijvers genoemd, maar ook de Liverpooldichters (de Beatles, R. McGough, B. Patten), jazzdichters (K. Rexroth, C. Logue) en bepaalde auteurs van popsongs. Op de Europese literaire avant-garde heeft de popcultuur (eigenlijk vooral de popart) een stimulerende invloed uitgeoefend, in het bijzonder op de dichters van het neorealisme en aanverwante stromingen.\nVoor er sprake was van popart, was ‘pop’ al lange tijd gebruikelijk als prefix en zelfs als zelfstandig naamwoord in de wereld van de muziek. Er worden dan doorgaans de 20ste-eeuwse muziekvormen mee aangeduid die zich door hun amusementswaarde en gerichtheid op een groot publiek onderscheiden van meer elitaire genres. Hierdoor sluit de popmuziek, althans het best verkopende segment ervan, aan bij de triviale massacultuur waarvan de popartbewegingen zich nu juist wilden onderscheiden. Toch blijft in de popmuziek eveneens een subversief element van antiburgerlijkheid aanwijsbaar (hippy, punk, rastafari, rap, hiphop) waardoor ze een raakvlak behoudt met popart en popcultuur.\nPopsongs werden tot dusver amper bestudeerd als literaire teksten, hoewel het om een prominente vorm van literaire en orale communicatie gaat en veel songwriters hun teksten hebben opgenomen in tekstboeken of bij CD’s. Veel songteksten blijken kenmerken van epigonale, triviale poëzie te vertonen: conventionele thematiek (adolescentenproblematiek), doorzichtige structuur, clichématige beeldspraak, dichterlijke vrijheden als gevolg van rijmdwang en metrische dwang, allusies op literair gemeengoed, schematische strofebouw, voorspelbare rijmen, eenvoudige metrische patronen enz. Daarnaast kennen we echter ook tal van popsongs die, zoals het chanson, uitgesproken literaire aspiraties vertonen (originele thematiek en formele uitwerking, intertekstualiteit e.d.) en die om hun poëtisch karakter bijzondere waardering genieten. Voorbeelden daarvan zijn de teksten van Bob Dylan, Leonard Cohen, Jim Morrison, John Lennon e.a. De erkenning van de waarde van die teksten had tot gevolg dat er niet alleen ook meer waardering en aandacht uitging naar Nederlandstalige teksten bij populaire muziek, maar dat er ook meer teksten van niveau werden geschreven. Zo schreven Lennaert Nijgh, Robert Long, Ernst van Altena, Boudewijn de Groot en Henny Vrienten en anderen popteksten.
********Engelstalige porte-manteauwoord door samentrekking van drama en comedy.\nZoals de etymologie aangeeft betreft het een genre – vooral op televisie – dat het ernstige met het komische vermengt. Het ligt als zodanig ergens halverwege tussen televisiedrama en sitcom, en ligt in het verlengde van de tragikomedie. Het genre werd populair in de jaren 1980. Soms wordt de TV-reeks M*A*S*H (1972-1983) als een vroeg voorbeeld vermeld. Deze komische reeks was gebouwd rond de lotgevallen van een mobiel veldhospitaal in de Koreaanse oorlog
********Engelstalig porte-manteauwoord samengesteld uit emotion en icon.\nTerm uit de wereld van de elektronische communicatie voor typografische symbolen, opgebouwd uit twee of meer leestekens, die emoties uitdrukken. Emoticons of smileys worden vooral gebruikt in e-mail-berichten en moeten bekeken worden met het hoofd schuin. Zo betekent :-) lachen, :-(  treurig en  
********Term ontleend aan het gelijknamige werk uit 1929 van I.A. Richards, grondlegger van een tekstgerichte literaire kritiek waarvan communicatie en evaluatie de pijlers zijn. In ruime zin is practical criticism synoniem van New Criticism of van Anglo-Amerikaanse kritiek in het algemeen. Door het gebruik van de term beklemtoont men zijn aversie voor theorie. ‘Practical’ criticism staat dan tegenover ‘philosophical’ of ‘theoretical’ criticism, dat veeleer zou aansluiten bij het continentale denken.
********
********In de Engelse literatuur verwijst de term problem plays naar een aantal komedies die Shakespeare schreef in de periode van zijn grote tragedies (ca. 1599-1605) en die uiting geven aan scepsis en bitterheid: All’s well that ends well, Measure for measure en Troilus and Cressida.
********Wanneer een reeks gebeurtenissen die aan een drama ten grondslag ligt (de geschiedenis) chronologisch zou worden geordend en vervolgens in die chronologie het punt zou worden aangewezen waarmee het drama in feite begint, noemt men dat beginpunt het ‘point of attack’. Begint het drama tegen het slot van de geschiedenis of ‘story’ en wordt vervolgens de voorgeschiedenis geleidelijk onthuld, dan is er sprake van een ‘late point of attack’ (vgl. in medias res). Volgt het drama de gebeurtenissen vanaf het begin, dan spreekt men van een ‘early point of attack’ (vgl. ab ovo). Een stuk met een ‘late point of attack’ is bijv. A. Verwey’s leesdrama Johan van Oldenbarnevelt (1895).
********
********Boek waarin de tekstpagina's nog niet zijn afgedrukt of soms alleen in het eerste katern, maar waarvan de band, de papiersoort en het formaat al wel zijn verwerkt. De uitgever vervaardigt een dergelijk boek om het voor de handelsreiziger mogelijk te maken daar de boekhandel mee te benaderen die zo een indruk krijgt van het te produceren definitieve boek. Om die reden spreekt men ook wel van een 'reisexemplaar'.\nHet komt soms voor dat een dummy er uiteindelijk anders uit ziet dan de definitieve uitgave, bijvoorbeeld omdat de auteur ontevreden was over de vormgeving of omdat de reiziger er negatieve reacties op kreeg. Er zijn ook gevallen bekend van boeken waarvan alleen een dummy bestaat omdat de schrijver zijn boek niet voltooid heeft of bij nader inzien niet tevreden was over het ingeleverde manuscript. Zo is van de roman De ontdekking van Moskou van Harry Mulisch in 1981 een dummy gemaakt door de Bezige Bij, maar pas in 2015 verscheen postuum het boek in een uitgave van nagelaten fragmenten.
********Een type van roman waarin een personage uiteindelijk ook de 'auteur' blijkt te zijn van de roman waarin het ten tonele wordt gevoerd. De term raakte ingeburgerd naar aanleiding van Stephen Kellman’s studie The self-begetting novel (1980), waarin werken besproken worden als À la recherche du temps perdu (M. Proust, 1913-1927), La nausée (J.P. Sartre, 1938), La modification (M. Butor, 1957) en La Marquise sortit à cinq heures (Cl. Mauriac, 1961), evenals werk van J. Joyce, S. Beckett, L. Durrell, H. Miller, I. Murdoch, Nabokov, e.a. In dergelijke teksten worden de vertellende personages in feite romanciers in de zoektocht naar zichzelf
********Term ontleend aan de titel van de Engelse vertaling (The romantic agony) uit 1933 van Mario Praz' studie La carne, la morte e il diavolo nelle letteratura romantica (1e dr. 1930). Liefde, dood en duivel (en de onderlinge relatie daartussen) zijn de hoofdelementen van dat deel van de door Praz bestudeerde literatuur uit de romantiek dat ook wel ‘zwarte romantiek’ (Byronisme) of ‘romaneske’ kunst wordt genoemd (satanisme, decadentie, sadisme, femme fatale, byzantinisme). Belangstelling voor de nachtzijde van het leven en de negatieve kanten van het bestaan, dikwijls voorgesteld als exotisch en positief (vgl. Baudelaires bundel Les fleurs du mal, 1857) domineert hier. De schoonheid van het lijden wordt o.a. bij Kloos en sommige symbolisten een geliefd thema, doorwerkend bij Nijhoff, Reve, G. Meijsing e.a.
********Aanduiding voor fictionele werken waarin vertalers (of tolken) een belangrijke rol spelen in verhaalstructuur of thematiek. Dergelijke verhalen komen de laatste decennia steeds vaker voor, wat allicht te maken heeft met de groeiende interesse in meertaligheid en interculturaliteit in een maatschappelijke context gekenmerkt door postkoloniale gevoeligheden, migratie, mobiliteit, digitalisering en globalisering.\nTransfiction manifesteert zich in verschillende literaire genres zoals kort verhaal (bijv. A. Conan Doyle, ‘The Greek interpreter’, 1893), roman (bijv. A. Birney, De tolk van Java, 2016) en toneel (bijv. B. Friel, Translations, 1981). Maar ook films (bijv. Lost in translation, 2003) en TV-reeksen (bijv. Game of thrones, 2011-2019) maken er dankbaar gebruik van.\nDe beschrijving van de uitdagingen en moeilijkheden die vertalers ondervinden in het tot stand brengen van interculturele communicatie kan allerlei functies vervullen in het verhaal: humor (grappige foutieve vertalingen), vervreemding (onmogelijkheid van communicatie), spanning (het onvertaald blijven van cruciale informatie), ambiguïteit (is de vertaler te vertrouwen of niet?), psychologische of morele verdieping (de kloof en aarzeling tussen talen, culturen, waardensystemen of tegengestelde belangen), enz. Ook in minder realistische verhalen – bijv. van mythologische of religieuze aard (hoe communiceren goddelijke wezens met aardse stervelingen?) of in de sciencefiction (hoe verloopt interplanetaire communicatie?) – is het vertaalthema regelmatig aan de orde.\nDe Engelse term ‘transfiction’ zou in het Nederlands vertaald kunnen worden als ‘vertaalfictie’, ook al wordt deze term eigenlijk vooral gebruikt ter aanduiding van een apart subtype, m.n. voor de illusie die ten grond ligt aan de pseudovertaling: hoewel het een origineel betreft, wordt de tekst gepresenteerd en gelezen als ware het een vertaling.
********Op feiten berustende documentaire voorstelling van gegevens. De term wordt meestal gebruikt in contrast met fictie. Terwijl fictie een subjectieve wereld creëert die steeds een min of meer vertekende voorstelling brengt van de werkelijkheid, streven de beoefenaars van faction naar een objectieve weergave van de feiten op basis van verslagen en documenten. Toch houdt ook faction meestal een moment in van keuze en van stellingname tegenover bepaalde situaties en levensomstandigheden in de hedendaagse samenleving (bijv. G. Wallraff, Ganz unten, 1985).\nDe term werd voor het eerst gebruikt i.v.m. de Amerikaanse literatuur van de jaren 60 uit vorige eeuw en blijft in die context verbonden met namen als T. Capote (In cold blood, 1966) en N. Mailer (Armies of the night, 1968), die schreven met het ideaal van de oorlogsverslaggever voor ogen (New Journalism). Een populaire vorm van faction is de narratieve historiografie/biografie, waarin men op basis van documenten (brieven, notariële akten, rekeningen) probeert het verleden te reconstrueren. Bijv. E. le Roy Ladurie, Montaillou, village occitan de 1294 à 1324 (1975)
********Een humoristische tekening waaraan doorgaans geen tekst gekoppeld is en waarin een actuele situatie wordt gepersifleerd. Veel kranten en weekbladen hebben een vaste cartoonist die met zijn tekeningen commentaar op het nieuws geeft.\nDe cartoon heeft het karakter van een spotprent, maar soms wordt de term ook gebruikt voor een strip of een karikatuur, Bekende cartoonisten zijn o.m. Opland (pseudoniem van Rob Wout), Jos Collignon, Yrrah (pseudoniem van Harry Lammertink), Kamagurka (pseudoniem van Luc Zeebroek).\nIn België wordt regelmatig een cartoonfestival in Knokke-Heist georganiseerd waar dan de cartoonprijs De Gouden Hoed wordt uitgereikt.\n\n\n\n\n\n\n\nOnderschrift bij deze cartoon: 'Weg met de anderen!'. [bron: F. Behrendt, Grafische signalen (2000), p. 246].
********Kort toneelstukje van vaak niet meer dan één bedrijf of scène-1 dat ernstig van aard kan zijn, maar meestal komisch is met een verrassend einde (pointe). Sommige auteurs maken gebruik van de sketch door die uit te werken tot een aparte dramatische vorm. Harold Pinter schreef de sketches The black and white en Trouble in the works als onderdeel van de revue One to another (1959). De sketches Last to go en Request stop vormden onderdeel van de revue Pieces of eight (1959). Bekende Nederlandse auteurs van cabaretsketches zijn o.m. S. Carmiggelt, Annie M.G. Schmidt en Guus Vleugel. 
********Benaming voor een bekend of veelbelovend auteur of vertaler die voor een bepaalde periode (meestal enkele maanden tot een jaar) op uitnodiging aan een instelling (letterenfaculteit, uitgeverij, culturele institutie, Letterenfonds, e.d.) verblijft om er aan een literair project te werken. Zo was er in Amsterdam boven de Atheneum Boekhandel op het Spui een ruimte waar Nederlandse en Vlaamse auteurs verbleven om er een roman, essay of ander literair werk te schrijven. De eerste 'writers in residence' kwamen vooral voor aan de Amerikaanse universiteiten waar de betrokken auteurs niet alleen de nodige ruimte, tijd en gunstige omgeving vonden voor hun creatief werk, maar ook werden ingeschakeld in workshops (creative writing) ten behoeve van de studenten. Van daaruit is het fenomeen van de 'writer in residence' algemeen verspreid geraakt. 
********
********
********Het begrip serendipiteit, gelanceerd door de socioloog Robert Merton, verwijst naar \"de verrassende waarneming van iets waarnaar je niet gezocht hebt, maar wel toevallig hebt gevonden, en dat behalve tijd en aandacht ook een creatieve en enigszins rebelse geest verlangt\" (Hermsen, p. 288). Zie ook kairos.
********Vorm van poëzie gekenmerkt door de ‘sick joke’: de lugubere grap. De teksten in dit genre zijn veelal een product van melancholie en wanhoop. Thema’s zijn ongeluk, dood, ziekte en wreedheid. De spot is bijtend, sardonisch en sarcastisch (sarcasme): galgenhumor. Men vindt het verschijnsel al bij Fr. Villon in zijn ‘Ballade des pendus’. De moderne letterkunde biedt allerlei voorbeelden, variërend van E.A. Poe’s ‘The Raven’ tot Les fleurs du mal (vol ‘spleen’) van Ch. Baudelaire. In de Nederlandse literatuur kan men terecht bij P. Paaltjens’ Snikken en grimlachjes (1867), met als voorbeeld het gedicht ‘De zelfmoordenaar’. \nSick verse is verwant aan de zwarte humor zoals die voorkomt in het absurdisme en de black comedy van J. Anouilh en H. Pinter. Verwantschap is er ook met sommige werken van Joseph Keller, Günter Grass en Kurt Vonnegut Jr. op het punt van de mengeling van het komische met het afschrikwekkende of absurde.
********Een slogan of slagzin is een zin die door middel van een kernachtige formulering (zie ook poëtische functie) een leus of een mededeling behelst, meestal voor commerciële of politieke doeleinden. In de reclamewereld worden vaak prijsvragen uitgeschreven voor de beste slagzin, die vaak ook moet rijmen op een gegeven zin. In dat opzicht maakt de slogan onderdeel uit van de volkspoëzie. \nVoorbeelden: \n- 's Lands grootste kruidenier blijft op de kleintjes letten.\n- Amsterdam heeft het.\n- Bloemen houden van mensen.\n- Vakmanschap is meesterschap.\n- Melk, de witte motor.
********
********Sterk ritmische en expressieve spreekstijl die typisch wordt toegepast in de hiphopmuziek
********Anonieme schrijver die al dan niet beroepsmatig (copywriter) in opdracht teksten schrijft op naam van een opdrachtgever die dan vervolgens onder diens naam in de openbaarheid worden gebracht. De ghostwriter kan precieze instructies voor zijn teksten krijgen, maar ook in relatieve vrijheid werken. In feite is de vermelde auteur dus niet de echte auteur van het werk. In het Frans worden dergelijke auteurs ‘nègre’ genoemd. Door sportlui, filmsterren, politici en andere bij het publiek bekende personen wordt dikwijls tegen betaling een beroep gedaan op professionele schrijvers voor het schrijven van hun autobiografie of memoires.\nLange tijd is verondersteld dat de bestseller Ik Jan Cremer (1964) niet door Cremer zelf zou zijn geschreven, maar dat C.B. Vaandrager, Simon Vinkenoog en Oscar Timmers voor hem als ghostwriters zouden zijn opgetreden, maar achteraf is dat niet waar gebleken.
********Met de term ‘sprung rhythm’ wordt een complex metrisch (metrum) systeem aangeduid dat geintroduceerd en toegepast werd door de Engelse dichter G.M. Hopkins (1844-1889). Dit ritme is door het gebruik van sterke beklemtoning, door het onbepaald-zijn van het aantal onbeklemtoonde lettergrepen en door alliteratieve klankeffecten duidelijk schatplichtig aan het middeleeuwse vers (zie vierheffingsvers
********Een recent, begin 21ste-eeuws literatuurfenomeen, te omschrijven als: op aanvraag door verschillende auteurs en kunstenaars geproduceerde luisterverhalen (audioboek) van ongeveer 30 minuten over een fascinerende, vaak niet voor de hand liggende stad. Zo verschenen bij deBuren citybooks over o.m. Charleroi, Chartres, Graz, Oostende, Tbilisi, Turnhout en Venetië. Het gaat niet om echte stadsportretten in de zin van reisgidsen, maar om de weergave van heel diverse ervaringen met betrekking tot de stad in kwestie. Het project maakt trouwens ook gebruik van fotografie en video.
********Moderne vorm van mondeling overgedragen volksverhaal (orale literatuur). Het gaat om veelal gruwelijke verhalen die als echt gebeurd voorgesteld worden. Doorgaans circuleren ze in de vorm van geruchten, zodat ze niet uitgroeien tot volwaardige verhalen met begin en einde. De context is die van de sporadische en toevallige doorvertelling
********Het Engelse woord ‘stock’ (in de zin van beschikbare voorraad, arsenaal) wordt in verschillende samengestelde begrippen gebruikt om de stereotypie van de bedoelde literaire procedés aan te geven. Zo kennen we o.m. stock characters (zie type), stock metaphors (zie cliché-1), stock situations (bijv. afluisterscènes, het betrappen van overspeligen, bedrog door vermomming). Dergelijke procedés vindt men vaak terug in triviale teksten en lenen zich uitstekend tot parodie. Zie ook repertoire-2. 
********Een stoklijst is een overzicht van boekverkopers in krantenadvertenties uit de 17de en 18de eeuw bij wie de geadverteerde boeken verkrijgbaar waren. Dit soort vermeldingen is van belang voor onderzoek naar de boekdistributie. Het aantal namen dat genoemd wordt, kan sterk variëren van een paar tot tientallen. De lijsten zijn bedoeld voor zowel collega boekverkopers als voor particulieren, zoals blijkt uit een formulering als deze:\nBehalven by voorm. Boitet is dit Werk [nl. Het groot natuur- en zedekundig waereld-toneel van H.K. Poot] zoo voor Boekverkopers als Particulieren, in de Buiten-Provintien woonende, ook te bekomen by de volgende Boekhandelaars […].\nVooral bij het verschijnen van een auctiecatalogus is het handig om te weten waar en bij wie exemplaren voorradig zijn. De stoklijsten kunnen in verband gebracht worden met de in de 18de eeuw opkomende commissiehandel die een snelle afzet van nieuwe titels trachtte te bevorderen.
********De strip of het beeldverhaal is een verhaal waarbij tekst en afbeeldingenreeks elkaar zodanig aanvullen dat ze niet zonder elkaar kunnen of waarbij de beeldenreeksen zelf het verhaal vertellen. Het woord ‘strip’ verwijst oorspronkelijk naar de ‘stroken’ (cf. etymologie) van drie of vier zwart-witprentjes die dagelijks als krantenafleveringen verschijnen en naar de wekelijkse afleveringen (meestal in kleur) van één of meer pagina’s in tijdschriften of weekendbijlagen van de krant. Het bundelen van deze verhalen in een album is een relatief recent gegeven, dat momenteel zelfs de voorpublicatie in krant of tijdschrift aan het verdringen is. De Engelse term ‘comics’ heeft dan weer te maken met het komische karakter van de eerste strips. Pas in de jaren 1920 verschenen, en dan nog sporadisch, de eerste niet-komische stripverhalen.\nEr bestaan drie typen strips. Het eerste type geeft reeksen tekeningen
********Het onderzoek naar taalhandelingen of taaldaden (Eng. speech-acts), dat door de taalfilosoof Searle (in het spoor van Austin) is ondernomen, is wellicht een van de meest invloedrijke en vruchtbare onderzoeksdomeinen van de pragmatiek. Binnen het globale geheel van een taalhandeling, bijv. een belofte als ‘Ik beloof je dat ik kom’, wordt een onderscheid geponeerd tussen drie dimensies: de eigenlijke locutie of de propositionele inhoud (de betekenis ‘ik kom’), het illocutionaire aspect (de aard van de taalhandeling, in dit concrete geval een belofte), en het perlocutionaire karakter ervan (het beoogde effect op de toehoorder). Naar de literatuurwetenschap toe wordt een dergelijke visie o.m. vertaald in een poging om het eigen literaire karakter van teksten te verklaren als een soort van specifieke taalhandeling. Zo gaat men er bijv. van uit dat aan een literaire tekst conventies ten grondslag liggen als ‘Ik (auteur) stel u (lezer) voor om met mij een (fictionele) wereld binnen te gaan’. Andere toepassingsvelden van de taalhandelingstheorie vormen het vertelstandpunt, stijlverschijnselen zoals de metafoor en de ironie, en de mogelijkheid om genreconventies te herinterpreteren.
********
********Term uit de analytische bibliografie en editietechniek voor de op basis van de drukgeschiedenis en tekstgeschiedenis (tekstgenese) door een editeur gereconstrueerde (kritische editie) tekst die het dichtst bij de auteurskopij geacht wordt te staan. Vooral in de periode van de handpers en vooral ook wanneer geen manuscript-2 (en dus geen kopij) voorhanden is, moet de analytisch-bibliograaf eerst per druk een ideal copy vaststellen. Vervolgens dient per variant de graad van autorisatie (autoriseren) bepaald te worden. Daarbij wordt onderscheid gemaakt tussen accidentals en substantives, omdat uniformering in interpunctie en spelling dikwijls een zaak was van de zetter, niet van de auteur. Dat impliceert dat bijv. vaak spelling en interpunctie van een editio princeps overgenomen worden in de copy-text, ook (of: juist) als die afwijken van het inconsequente gebruik daarvan in de wel overgeleverde kopij.
********Vorm van karakterisering waarbij de vertelinstantie op vrij grondige en expliciete wijze een beschrijving geeft van de kenmerkende innerlijke en uiterlijke eigenschappen van een personage, dit gewoonlijk bij het eerste optreden van dat personage in het verhaal. Deze techniek komt vaak voor bij een  auctoriële vertelinstantie, bijv. in de klassieke realistische roman. Het procedé staat tegenover andere, meer indirecte wijzen om een personage in de tekst tot ‘leven’ te brengen: vaak worden bijv. karaktereigenschappen niet expliciet vermeld, maar moeten ze door de lezer zelf worden afgeleid uit het gedrag, taalgebruik e.d. van een personage
********Een populaire uitspraak of zin, die spontaan geassocieerd wordt met een bekend iemand of met een herkenbare groep of situatie die aan de oorsprong ervan ligt. De catchphrase deelt kenmerken met het citaat (het allusieve karakter), met het cliché-1 (herkenbaarheid en herhaling) en met de slogan of ‘slagzin’ (het wervende karakter). Bijv.:\nand now for something completely different (Monty Python)\nread my lips: no new taxes (George H.W. Bush)\ndon't mind him - he's from Barcelona (Fawlty Towers)\nmannen weten waarom (Jupiler)
********Korte tekst waarin een auteur aan het begin van een werk zijn aansprakelijkheid met betrekking tot wat volgt afwijst of beperkt (Ned. vrijwaringsclausule). Een vaak gebruikte disclaimer bij romans is bijv. “elke gelijkenis met bestaande gebeurtenissen en/of personages berust op louter toeval”.
********Een recent aan het Engels ontleend neologisme ter aanduiding van een communicatiestrategie die erin bestaat dat een feit of persoon bewust in een positief of negatief daglicht wordt gesteld, door zekere aspecten ervan te beklemtonen of te onderdrukken. Dat kan gebeuren door het innemen van een bepaald beschrijvend standpunt (perspectief), door een suggestieve woordkeuze (connotatie, eufemisme, dysfemisme), door een ‘veelzeggende’ begeleidende illustratie, enz. \nZo creëren woorden als ‘terrorist’, ‘crisis’, ‘lobby’, ‘industrie’, ‘eurocraten’, enz. meteen een heel kader (Eng. frame) van vooronderstellingen, argumenten, oordelen en associaties, waardoor een bepaalde perceptie van het beschrevene wordt opgedrongen. \nHet impliciete karakter van de framing maakt de techniek erg efficiënt en moeilijk te bestrijden. Politici, journalisten en marketeers maken er voortdurend gebruik van. De verwantschap met de retorica ligt voor de hand.
********In de zgn. speech-act theory (zie pragmatiek) duidt het adjectief performatief een taaldaad aan waarbij de door de taaluiting aangegeven handeling zich voltrekt door de uiting te produceren: ‘ik verklaar (hierbij) geen schulden meer te erkennen ...’. Dus de taaluiting verricht tevens de aangeduide handeling. Voorbeelden zijn: zweren, dopen, verklaren, waarschuwen, enz. \nVoor de specifieke betekenis van de term performance in de chomskyaanse taalkunde als ‘taalgedrag’, zie competentie.
********In het theater duidt de term performance een type theatervoorstellingen aan, tot bloei gekomen in de jaren 1960, waarin op associatieve wijze en zonder vooraf uitgewerkt scenario verschillende kunstvormen worden samengebracht: grafische kunst, theater, film, video, dans, muziek, poëzie. Historisch gezien kwamen bepalende invloeden o.m. van componist John Cage, choreograaf Merce Cunningham, videokunstenaar Nam June Paik en beeldhouwer Allan Kaprow. De acteurs worden polyvalente ‘performers’ en de klassieke theaters worden gemeden als opvoeringsruimte. Het begrip is amper af te bakenen van happening.\nIn verwante zin en bij wijze van generalisering spreekt men soms van performatieve kunsten. Onder die noemer brengt men dan alle artistieke communicatievormen samen – theater, film, televisie, zingen, reciteren, dansen, enz. – waarvan een wezenlijk bestanddeel bestaat in de lichamelijke activiteit en expressiviteit van de vertolkers of makers ervan.
********
********Term uit de verteltheorie of de romananalyse voor één van de beide grondvormen van het vertellen: berichten of vertellen (telling) en laten zien of voorstellen (showing). Showing is dan de presenterende vertelvorm waarbij de verteller uit het vertelde terugtreedt en zelf geen visie of commentaar op de weergegeven geschiedenis geeft. Vooral bij de personale vertelwijze of bij de ik-verteller is sprake van showing. De dikwijls veronderstelde objectiviteit van deze vertelwijze is dubieus omdat juist deze vertelvorm zeer veel mogelijkheden biedt voor een onbetrouwbaar perspectief op het vertelde. Showing is een belangrijk element bij de scenische presentatie.\nZie ook diëgesis-2.
********Term uit de verteltheorie of romananalyse voor één van de grondvormen van het vertellen, ook wel aangeduid als bericht. De andere grondvorm is showing. Onder telling verstaat men de manier van vertellen waarbij de verteller ingrijpt in wat hij weergeeft door commentaar te leveren, samen te vatten, zijn visie te geven op de geschiedenis etc. Bij deze manier van vertellen is de verteller duidelijk als middelaar tussen de geschiedenis en de lezer aanwezig in het vertelde. Vooral bij de auctoriële vertelwijze (auctoriële vertelinstantie) komt deze vorm van vertellen aan bod, omdat de bemiddeling geschiedt door een alwetende verteller die ogenschijnlijk buiten het verhaal staat.\nZie ook diëgesis-2.
********Benaming voor een nieuw soort publicatie (in het leven geroepen door uitgeverij Penguin) dat literaire klassiekers presenteert in een adaptatie voor de populaire, sterk gehypete netwerksite Twitter. Grootheden als Dante, Shakespeare en Joyce, maar ook J.K. Rowling worden gepresenteerd in maximum twintig tweets. 
********Tekstgerichte, ergocentrische benaderingswijze van literatuur, bepleit en toegepast door aanhangers van de autonomiebewegingen als reactie op de biografisch-positivistische en wereldbeschouwelijke interpretatiewijze. Deze methode van literaire analyse heeft sinds de jaren 1920 haar weg gevonden in de literatuurwetenschap vooral door toedoen van invloedrijke scholen als het New Criticism en de Werkinterpretation.\nDe literaire tekst wordt als een autonome werkelijkheid beschouwd die alle aandacht van de criticus opeist. De methode wordt gekenmerkt door het nauwkeurig lezen van het tekstaanbod: ze beperkt zich tot ‘the words on the page’, houdt in het algemeen geen rekening met de persoon van de auteur en is zeer voorzichtig met het betrekken van historische achtergronden in de analyse van het kunstwerk. Hoofddoel is het geheel van vormgevingsprincipes te beschrijven zoals die blijken uit vorm, stijl, structuur en symboliek van de tekst.\nIn Nederland is het vooral de Amsterdamse school (W.G. Hellinga) geweest en de groep rond Merlyn (1962-1966, met analyses o.a. van J.J. Oversteegen, K. Fens en H.U. Jessurun d’Oliveira) die de close reading-methode voorstond. \nVoor een recente kritische reactie op het close reading, zie distant reading.
********In de Engelse narratologische traditie wordt de term 'story' gebruikt als een synoniem voor geschiedenis, fabel of fabula (fabula/suzjet). 
********Aanduiding voor een aantal Amerikaanse schrijvers die in het begin van de jaren 20 van de vorige eeuw in Parijs woonden, o.m. Ernest Hemingway, F. Scott Fitzgerald, Hart Crane, E.E. Cummings, Louis Bromfield, John Dos Passos, en de Engelsman Ford Madox Ford. Kenmerkend voor deze generatie is een diepgaande desillusie t.o.v. de westerse beschaving door hun vaak traumatische oorlogservaringen, een gevoel van verlorenheid, thuisloosheid en verbanning in een ongastvrije wereld. De benaming ‘Lost Generation’ zou door Gertrude Stein gelanceerd zijn en fungeert als motto in Hemingway’s roman The Sun also Rises (1926). Deze Parijse jaren 20 werden trouwens treffend beschreven door Hemingway in A Moveable Feast (1964). De term ‘Lost Generation’ wordt ook los van deze concrete literair-historische context aangewend om artistieke groeperingen of bewegingen te karakteriseren die vanuit een vergelijkbare problematiek of levenshouding te werk gaan.
********Bibliografische term voor een aantal symbolen uit een exemplaar-1 van een druk die, tot een bepaalde formule gegroepeerd en in combinatie met een aantal andere bibliografische gegevens, indicatief zijn voor een bepaalde druk. De vingerafdrukmethode is ontwikkeld in Engeland ten behoeve van een centrale-catalogusproject voor de bibliotheken van Londen, Oxford en Cambridge (het LOC-project): de voor computerinvoer bestemde boekbeschrijvingen moesten het mogelijk maken om op snelle wijze exemplaren bij een bepaalde druk onder te brengen. Aan de gegevens van de short title werden 18 (later 16) tekens toegevoegd, nl. de laatste twee tekens van drie verschillende regels op drie verschillende pagina's. Als exemplaren identieke formules opleveren, zijn ze waarschijnlijk van hetzelfde zetsel vervaardigd. Deze methode wordt toegepast in de ons omringende landen (Engeland, Duitsland, Frankrijk, Italië). \nDe term ‘fingerprint’ is vervolgens ook toegepast op een andere, al veel langer bestaande, methode om (exemplaren van) drukken te onderscheiden, nl. de methode die een aantal posities van katernsignaturen (katernsignatuur) noteert. Deze methode is in het kader van de STCN en later van de Short-title catalogus Vlaanderen (STCV) ook geschikt gemaakt voor invoer in de computer. De STCN-fingerprint bestaat uit het jaar van verschijnen, het bibliografisch formaat en de tekens direct boven de signatuur van de onderste tekstregel van de pagina's waarop de eerste en laatste katernsignatuur van respectievelijk het voorwerk, de hoofdtekst en het nawerk voorkomen.\nZo hoort bijv. bij Barlaeus' Orationum liber van 1661 de volgende fingerprint: 166112 - a1 *2 nat: a2 *7 pr - b1 A q: b2 Y4 uib. Dit betekent dat in dit boek uit 1661 in duodecimo-formaat de eerste (a1) en laatste (a2) katernsignatuur van het voorwerk, nl. *2 en *7, staan onder respectievelijk de letters ‘nat’ en ‘pr’ van de onderste regels van die folia en dat de eerste (b1) en laatste (b2) katernsignatuur van de hoofdtekst, nl. A en Y4, staan onder respectievelijk de letters ‘q’ en ‘uib’ van de onderste regels van fol. A1 recto en Y4 recto.\nDe methode is afhankelijk van de nauwkeurigheid waarmee de signatuurposities genoteerd worden (alleen die tekens die geheel binnen de breedte van de signatuur vallen): iedere afwijking zou in principe op een andere druk kunnen wijzen. Om niet zo afhankelijk te zijn van het geringe aantal controlepunten van de fingerprintmethode – iets wat in een aantal gevallen tot het over het hoofd zien van drukken heeft geleid – kan in bibliografieën gekozen worden voor het noteren van meer of zelfs alle signatuurposities. Tevens kan dan wat meer tekst genoteerd worden dan alleen de tekens direct boven de signatuur (die in dit geval onderstreept worden [in dit lexicon vetgedrukt omdat onderstreping niet mogelijk is]: *2: ornatus
********Figuur of personage in een literair werk dat beschreven wordt in enkele (hoofd)trekken. Het personage wordt getypeerd (type) eerder dan uitvoerig en psychologisch beschreven. In dat laatste geval spreekt men van een round character. Sommige flat characters krijgen door het aandikken van bepaalde eigenschappen overeenkomst met de karikatuur. De eigenschappen van het flat character liggen doorgaans vast. Er is geen of nauwelijks sprake van enige karakterontwikkeling of van psychologische diepgang. De beschrijving gebeurt veelal van buitenaf.\nVoorbeelden van flat characters zijn Pieter Stastok uit de Camera obscura (1839) en Droogstoppel uit de Max Havelaar (1860). Ook in kluchten en blijspelen wordt veel gebruik gemaakt van typen in een min of meer karikaturale rol, zoals de vrek Warnar in de Warenar (1617) van Hooft en in Het wederzijds huwelijks bedrog (1714) van P. Langendijk. Met de opkomst van de psychologie worden de hoofdpersonen steeds uitvoeriger gekarakteriseerd en treffen we flat characters vooral bij de nevenfiguren aan. \nDe terminologie impliceerde, zeker bij E.M. Forster die haar introduceerde in zijn Aspects of the novel (1927), lange tijd een waardeoordeel over de karakterbeschrijving in de roman. In feite is het gebruik van round of flat character sterk genre- en conventiegebonden. Bovendien zijn de grenzen tussen beide soorten personages lang niet altijd zo duidelijk als hierboven wordt gesuggereerd. En zoals heel wat personages bijv. in het werk van Charles Dickens aantonen, kunnen ook flat characters bijzonder overtuigend en levensecht overkomen.
********Een squib of spierinkje is een term uit de Amerikaanse linguïstiek voor een korte beschouwing over taalkundige feiten die een probleem vormen voor de bestaande theorieën of die nog niet bestudeerd zijn. De redactie van het tijdschrift Spektator heeft de term ‘squib’ ook van toepassing verklaard op de letterkunde en de literatuurwetenschap en heeft na een taalkundig squib-nummer (jrg. 6, nr. 7/8) twee afleveringen met letterkundige squibs gevuld (jrg. 10, nr. 6 en jrg. 18, nr. 5).\nHet voorstel van A. Sassen om in het Nederlands de term ‘spierinkje’ te gebruiken, vond navolging in W.P. Gerritsen, A. van Gijsen & O.S.H. Lie (red.), Een school spierinkjes. Kleine opstellen over Middelnederlandse artes-literatuur (1991).
********De term ‘open access’, vaak afgekort tot OA, benoemt het principe dat teksten in een digitale omgeving zonder betaling voor de eindgebruiker toegankelijk zijn of zouden moeten zijn. Het betreft wetenschappelijke teksten in het bijzonder, zoals dissertaties, monografieën, papers, congresverslagen (acta), of artikels in wetenschappelijke tijdschriften. De controverse omtrent OA heeft vooral betrekking op dit laatste publicatietype. In een parallel debat wordt vaak betoogd dat ook het materiaal dat aan het gepubliceerde onderzoek ten grondslag ligt (bijv. de ruwe data en onderliggende analyses), publiek moet worden gemaakt ter algemene bevordering van intellectuele transparantie en als wapen in de strijd tegen wetenschappelijke fraude.\nDe zgn. open access-beweging is opgekomen samen met het internet. Men kan haar situeren binnen de context van een aantal andere ‘open’ bewegingen (open software, open science, open data, open education, open government, enz.). Meer specifiek ontstond ze als een reactie op de vaak overdreven prijzen die machtige internationale uitgevers durven aan te rekenen voor abonnementen op wetenschappelijke tijdschriften of voor het consulteren (‘pay-per-view’ of downloads) van individuele publicaties. \nEen mijlpaal in de beweging was de ‘Berlin Declaration on Open Access to Knowledge in the Sciences and Humanities’ ontstaan in 2003 uit een conferentie georganiseerd door het Max-Planck-Gesellschaft. Wat betreft het Nederlandse taalgebied valt een initiatief als NARCIS (vanaf 2004) te vermelden. Het is een portaal (‘toegangspoort’) waardoor men toegang krijgt tot open access-publicaties afkomstig uit alle Nederlandse universiteiten, KNAW, NWO en een aantal wetenschappelijke instellingen.\nHet verschijnsel gaf aanleiding tot geanimeerde debatten, waarbij de betrokken partijen (schrijvende en lezende onderzoekers, tijdschriftredacties, bibliothecarissen, subsidiërende instanties, uitgevers, enz.) verschillende belangen laten gelden, en waarbij naast commerciële en economische ook uiteenlopende persoonlijke (‘publish or perish’, rankings en citatie-indexen), legale (auteursrechtelijke aspecten), wetenschappelijke (kwaliteitsbewaking) en ethische (toegang tot kennis voor minder kapitaalkrachtige individu’s, instellingen of landen) argumenten aan bod komen. \nIn de veelheid aan bestaande modellen en praktijken kan men grosso modo de volgende scenario’s onderscheiden:\n\n\n•Groene OA: de auteur deponeert (zgn. zelf-archivering), vaak verplicht daartoe door zijn onderzoeksinstelling, de tekst in een online archief (zgn. repository), waar het dan gratis geconsulteerd kan worden, hetzij meteen, hetzij na een zgn. embargoperiode met een ‘moving paywall’ van bijv. 6 of 12 maanden. Niet-commerciële tijdschriften laten doorgaans toe de pdf van het officieel gepubliceerde artikel (zgn. offprint of uitgeverspdf) te deponeren, maar bij commerciële uitgevers beperkt de toestemming tot zelf-archiveren zich meestal tot het ongepubliceerde manuscript. Daarbij onderscheidt men enerzijds de zgn. preprint versie (de tekst zoals initieel ingediend, voorafgaand aan evaluatie, eventuele revisie en eindbeslissing), anderzijds het zgn. AAM of ‘author’s accepted manuscript’ (de versie van de tekst die werd aanvaard door de redactie, vaak na herwerking, maar voorafgaand aan finale copy-editing en lay-outen).\n\n\n•Gouden OA: de officieel gepubliceerde versie van de definitieve tekst is meteen gratis raadpleegbaar, waarbij de kost van de publicatie gedragen wordt door de auteur of zijn onderzoeksinstelling door betaling van een zgn. APC of ‘article processing charge’. Bij ‘for-profit’ uitgevers kunnen deze bijdragen erg hoog oplopen, wat binnen de open access-beweging geleid heeft tot allerlei alternatieve ‘non-profit’ of ‘fair OA’ initiatieven. Zo ontstond in 2015-2016 heel wat ophef toen de redacteuren en redactieraad (geleid door de Leidse taalkundige J. Rooryck) en masse ontslag namen bij Lingua (Elsevier) om vervolgens Glossa op te richten in overeenstemming met de principes van fair OA.\n\n\n•Platinum OA or Diamanten OA (weliswaar vaak beschouwd als een van de varianten van Gouden OA): alle kosten voor het uitgeven van het (online) tijdschrift worden integraal gedragen door een bepaalde universiteit, uitgever of andere instelling, zodat het proces helemaal gratis is voor auteurs zowel als lezers.\n\n\nVermelden we tot slot sociale netwerken voor onderzoekers als Academia.edu of ResearchGate.net die met een zeker opportunisme inspelen op de open access-beweging en de zonet vermelde modellen doorkruisen.
********Naam gegeven aan een aantal Elizabethaanse schrijvers die zich beroemden op hun universitaire vorming in Oxford of Cambridge: John Lily (zie euphuism), Th. Nashe, G. Peele, R. Greene en (volgens sommigen) Marlowe. Shakespeare behoorde niet tot deze groep auteurs die via hun academische opleiding nauwer op de klassieke traditie gericht waren. De leden zouden elkaar in de jaren 1590 ontmoet hebben in de Mermaid Tavern in Londen. In ruimere zin wordt de term, wat schertsenderwijs, gebruikt als aanduiding voor auteurs met academische achtergronden.
********
********
********Figuur of personage in een literair werk dat in  tegenstelling tot een type of flat character min of meer uitvoerig gekarakteriseerd wordt. Het gaat daarbij vooral om de psychologische karaktertekening en de karakterontwikkeling die zo’n personage doormaakt in de loop van de beschreven geschiedenis. De beschrijving van het personage (actant, acteur) geschiedt doorgaans van binnenuit. Meestal worden alleen hoofdpersonages op deze wijze beschreven, terwijl bijfiguren flat characters blijven. Niet alle hoofdfiguren zijn echter round characters, omdat het gebruik daarvan tijd- en vaak ook genregebonden is, vgl. bijv. de personages in de 17de- en 18de-eeuwse klucht met die uit de tragedie uit dezelfde tijd of met personages uit het moderne blijspel.\nDe grenzen tussen round- en flat character zijn niet altijd scherp te trekken, maar wel valt te constateren dat met de opkomst van de psychologie round characters in de literatuur een grotere plaats gaan innemen. Goede voorbeelden van round characters zijn Mathilde in Een liefde (1887) van L. van Deyssel en Frits van Egters in De avonden (1947) van S. van het Reve.
********Vorm van drama, gekarakteriseerd door cynisme. De personages worden geleid door het noodlot of het toeval. Wrange wanhoop bezielt hen en met bijtende spot lachen ze om hun eigen mislukkingen. Deze dramatische vorm is waarschijnlijk ontstaan uit de tragikomedie. Zwarte humor komt ook aan bod in het absurd toneel. Voorbeelden van black comedies zijn J. Anouilhs Le voyageur sans bagage (1937), H. Pinters The homecoming (1965) en Peter Shaffers Black comedy (1967
********Type blijspel dat door Ben Jonson (1572-1637) werd geïntroduceerd in Engeland en dat gebaseerd is op de klassieke en aan Galenus ontleende vier fysiologisch bepaalde temperamenten die zouden berusten op vier lichaamssappen: bloed, slijm, gele en zwarte gal. Deze lichaamssappen zouden verantwoordelijk zijn voor de fysieke en de karaktereigenschappen van de mens. Het overheersen van één van deze sappen zou leiden tot resp. sanguinisch, flegmatiek, cholerisch of melancholiek gedrag. Jonson maakte van deze typen gebruik, zoals hij in de inleiding van de komedie Every man in his humour (1598) uitlegt en vervolgens in zijn daarop volgende komedies, o.m. Volpone (1606) en Epicoene or the silent woman (1609), toepaste. Ook andere toneelschrijvers van het Engelse Restauratie-drama, zoals Thomas Shadwell (The humourists, 1670), schreven dit type toneel. Het genre werd meer en meer vermengd met wat in Engeland de comedy of manners genoemd werd en bij ons zedenblijspel (comédie de moeurs).
********Term, reeds aangetroffen bij Chaucer (einde 14de eeuw), voor slecht geconstrueerde poëzie, gekenmerkt door monotonie in ritme, onbeholpen rijm, goedkoop sentiment, triviale inhoud e.d. Evenals het knittelvers leent het doggerel, vooral als het bewust toegepast wordt, zich goed voor komische effecten (humor). Voorbeelden vindt men dan ook in de burleske literatuur. 
********
********
********
********
********Vorm van onderhoudend theater waarin vooral het amusementsgehalte bepalend is. De revue bestaat uit een snelle afwisseling van korte onderdelen van verschillende aard, zoals zang, dans, sketches, conferences e.d. die niet noodzakelijk een onderlinge samenhang hebben en doorgaans komisch of satirisch van aard zijn. Belangrijk zijn vooral het showelement en de vaak uitbundige kostumering met veel glitter en schitter, bij uitstek in de balletten. Vanwege de afwisseling en dat showkarakter spreekt men ook wel van variété.\nIn Engeland werd de term revue voor het eerst vermeld in J.R. Planché’s Recollections (1872) en de eerste Engelse revue waarnaar hij verwijst is Success: or a Hit if you like it (1825), een overzicht van de voorbije theaterproducties van dat seizoen. Internationaal bekende revueartisten zijn Maurice Chevalier, Charles Trenet, Josephine Baker, Frank Sinatra en Sammy Davis Jr.\nDe eerste Nederlandse revue was Naar de Eiffeltoren (1889) van August Reyding. Een groot aantal Nederlandse cabaretiers (cabaret), zangers en humoristen heeft een rol gespeeld in revues: Buziau, Louis Davids, Lou Bandy, Louis Bouwmeester. Veel auteurs schreven er teksten voor: J.H. Speenhoff, J.P.J.H. Clinge Doorenbos, J. van Tol, W. van Iependaal, Martie Verdenius e.v.a. Bijzonder succesvol waren de revues van René Sleeswijk met Snip en Snap (Willy Walden en Piet Muyselaer). Later werden de door Joop van den Ende geproduceerde revues met André van Duin en Frans van Dusschoten bijzonder populair.\n\n\n\n\n\n\n\nAffiche voor de revue De Doofpot van 1891. (bron: A.G.H. Bachrach e.a. (red.), Moderne Encyclopedie van de Wereldliteratuur, dl 8 (19832), p. 87].
********Algemene term voor de opvallende tegenstelling van naast elkaar geplaatste elementen. Het verschijnsel kan in alle genres optreden. Zo kan men denken aan de controverse tussen twee personages als de socialist Geert en de kapitalist Bos uit Heijermans’ toneelstuk Op hoop van zegen (1900), maar contrast is evenzeer aanwijsbaar in de tegenstelling tussen twee typografisch verschillende, onder elkaar geplaatste tekstgedeelten op de pagina’s van L.P. Boons Menuet (1955). Het contrast kan de vorm hebben van de contentio en de antithese. 
********Term die in heel wat contexten en disciplines voorkomt, vaak met afwijkende betekenissen of bijzondere nuances. In zijn meest algemene zin wijst hij op ‘alles wat gezegd en geschreven is’, m.a.w. het concrete taalgebruik in zijn verscheidenheid, zijn complexe determinering en zijn uniciteit. \nHet begrip leunt aldus aan bij het parole-concept uit het saussuriaanse structuralisme (zie ook langue/parole). Waar echter De Saussure meende dat de taalkundige zich moest toeleggen op de langue (het algemene en abstracte regelsysteem van de taal) eerder dan op de parole (de taal in actie, met al zijn imperfecties), zal men in allerlei vormen van discoursanalyse deze prioriteiten omwisselen en de aandacht richten naar het feitelijke taalgebruik. Veelal legt men daarbij de nadruk op de communicatieve en pragmatische dimensies van de spreeksituatie (pragmatiek), eerder dan op louter formele, taalimmanente aspecten. Centrale vragen zijn dan: wie spreekt, tot wie, in welke situatie en op welke wijzen bepalen deze discursieve gegevens mee de specifieke waarde en functie van de betrokken uitspraken? In dit perspectief wordt het niveau van het talige discours dan ook verbonden met bepaalde buitentalige factoren (ideologische presupposities, sociale situatie, institutionele context, machtsverhoudingen, historische dimensie, e.d.), waarvan men aanneemt dat ze het spreken mee bepalen en structureren. Daardoor vervaagt natuurlijk de grens tussen het ‘talige’ en het ‘buitentalige’.\nIn die ruime betekenis kan het bereik van de term discours dan ook veel verder strekken dan de traditionele grenzen van de taalstudie. Het begrip wordt zelfs frequent gebruikt in de publicaties van heel wat moderne Franse filosofen (o.m. Foucault, Derrida) en in de lacaniaanse psychoanalyse. \nIn het Nederlands gebruikt men behalve de term discours (als leenwoord) ook equivalenten als ‘vertoog’, ‘betoog’, ‘verhaal’ of ‘het spreken’.\nDaarnaast wordt de term discours in een meer specifieke betekenis gebruikt in de publicaties van de Franse taalkundige Émile Benveniste
********Term uit de sociokritiek, vooral geassocieerd met de Belgisch-Canadese onderzoeker Marc Angenot. Men bedoelt ermee: al wat (inclusief de manier waarop) gezegd wordt (en bij uitbreiding: geschreven, gedrukt, vertoond, e.d.) in een bepaalde gemeenschap en op een bepaald moment. Dit komt neer op de manier waarop die gemeenschap zichzelf gestalte geeft in gesproken en geschreven teksten. Dit ‘al wat’ vormt een schijnbaar vormloos geheel dat bij nader onderzoek toch gebaseerd is op genresystemen, topoi (topos), argumentatiestructuren en verhaalvormen die in een bepaalde gemeenschap het ‘zegbare’ en het ‘schrijfbare’ organiseren.\nHet discours social is met andere woorden meer dan louter de optelsom van individuele teksten en uitspraken. Deze laatste zijn veeleer te beschouwen als het gevolg van wat er aan interesses leeft in de gemeenschap en zijn als het ware doordrongen van de ideeën, gezichtspunten, appreciaties en definities van ‘de anderen’ (intertekstualiteit). De verschillende vormen van vertellen, voorstellen, discussiëren, enz. werken hierbij op elkaar in (interdiscursiviteit). Daardoor mag bijv. het ‘verheven’ discours van bellettrie, filosofie of wetenschap niet los gezien worden van meer ‘triviale’ vormen zoals het discours van de straat of datgene wat dagelijks via de massamedia op ons afkomt: pas door deze laatste vormen van discours worden de eerstgenoemde ‘leesbaar’. \nDe analyse van zo’n gelaagd geheel van uitspraken maakt het mogelijk de eigenheid en de heterogeniteit van een gemeenschap op een welbepaald moment te tonen. Ze biedt een correctie op de courante veralgemeningen over ‘de wereldbeschouwing’ van een periode, die vaak te snel gemaakt worden op grond van een niet representatieve selectie van geprivilegieerde teksten.
********Term uit de taalkundige woordstudie (etymologie) ter aanduiding van dubbelvormen of tweelingwoorden, d.w.z. twee (soms meer dan twee) woorden in eenzelfde taal die een gemeenschappelijke oorsprong hebben, maar een onafhankelijke evolutie naar vorm en betekenis hebben gekend. Bijv. voorste/vorst (Nederlands), fragile/frêle (Frans), shadow/shade (Engels). De graad van differentiatie naar vorm en betekenis (en dus gebruikscontext) kan sterk variëren.\nOok Engelse taalkundigen gebruiken de term in deze betekenis, maar in het Engels vindt men de term daarnaast soms ook in een deels omgekeerde betekenis ter aanduiding van bepaalde collocaties waarbij twee woorden met verwante of gelijke (tautologie) betekenis maar verschillende vorm en oorsprong nevengeschikt worden samengekoppeld, zoals in ‘law and order’, ‘lord and master’, ‘love and cherish’ of ‘cease and desist’. Zoals enkele van deze voorbeelden laten zien, wordt daarbij vaak een woord van Franse oorspong gecombineerd met een korter woord van Angelsaksische oorsprong.
********Middeleeuws komisch verhaal in octosyllabische, paarsgewijs rijmende verzen, waarin de clerus en de burgerij het vaak moeten ontgelden. De komische inhoud steunt vaak op scatologische of seksuele grappen
********Het gezamenlijk werk van een auteur, voor zover het als een samenhangend geheel beschouwd wordt. Als zodanig is het een belangrijke categorie van de traditionele – sterk op de biografie gerichte – literaire geschiedschrijving. Ook de literaire kritiek gebruikt vaak het zich opbouwende oeuvre van de auteur als referentiekader bij het bespreken van een nieuw werk. De aard van de samenhang binnen een oeuvre is steeds een door de auteur of criticus tot stand gebrachte constructie. Een principe van diachronische aard dat daarbij vaak toegepast wordt, is het biologische groeimodel. Het oeuvre getuigt dan van een immanente evolutie en doelgerichtheid: bijv. van jeugdig gebrek aan métier of formele discipline, via literaire maturiteit, tot artistieke verstarring, of nog: van naïef levensbeschouwelijk optimisme, via ontgoocheling en pessismisme, tot wijze berusting. Op synchrone wijze onderscheidt men doorgaans centrale of belangrijke werken (opera magna) van de perifere, waarbij juvenilia, vertalingen, journalistiek proza, dagboeken en correspondentie, parerga, paralipomena-2, allerlei manuscripten e.d. zich min of meer aan of over de rand van het oeuvre bevinden. Auteurs kunnen zelf deels het profiel van hun oeuvre bepalen door het gebruik van pseudoniemen, door het niet-publiceren of postuum laten publiceren van bepaalde werken, door zelf hun verzameld werk of een retrospectieve bloemlezing (bijv. H. de Coninck, Onbegonnen Werk, 1984) uit te geven met bepaalde selecties, enz. Toch is het oeuvre in belangrijke mate ook een weerspiegeling van de zich wijzigende literaire opvattingen.   
********In het algemeen: een misverstand, een verwarring. Meer in het bijzonder betreft de term een geliefd toneelprocédé in klucht-1 of komedie (blijspel) dat erop gericht is om door middel van dubbelzinnigheid (ambiguïteit) misverstanden te veroorzaken tussen personages. Meestal gaat het erom dat personages eenzelfde woord op verschillende manieren interpreteren, maar het kan ook gaan om situaties die verschillend kunnen worden opgevat of om personages die zich bijv. door vermomming voor een ander laten doorgaan (travestie). De misverstanden ontlenen hun komisch effect aan een vorm van dramatische ironie.\nEen goed voorbeeld van zo’n misverstand op het toneel is te vinden in het vierde toneel van de Warenar (1617) van P.C. Hooft. Ritsert verkeert in de veronderstelling dat Warenar staat te schelden en te klagen omdat hij erachter is gekomen dat zijn dochter ongehuwd zwanger is geworden, terwijl het Warenar gaat om zijn gestolen pot met goud. Ritsert zegt dan ‘Ic hebt gedaen, ic kent’ (vs. 1096). Hij bedoelt dat hij Claertje zwanger heeft gemaakt, maar Warenar vat dit op als de bekentenis van de diefstal.\nEen voorbeeld in de vorm van travestie komt voor in Thomas Asselijns Jan Klaasz of gewaande dienstmaagt (1682). Het vormt ook de basis voor komedies als De tweelingen (Plautus, 206 v. Chr.) en The comedy of errors (Shakespeare, ca. 1590).
********Franse middeleeuwse dichtvorm waarin de dichter in het perspectief van een naderende dood zich richt tot het Lijden. Het gedicht is gebouwd op de tegenstelling tussen de smart van de dichter en zijn hoop op eeuwig geluk. Belangrijke vertegenwoordigers van het genre waren Jean Bodel (Congés, 1204), Baude Fastoul (omstreeks 1250) en Adam de la Halle (ca. 1275). \nEen verwante dichtsoort, maar didactischer van aard, zijn de vers de la mort, zo genoemd naar het steeds weer herhaalde Morz (= dood) aan het begin van elke strofe.
********Term uit de literatuurwetenschap, vooral geassocieerd met het werk van R. Jakobson (Praags structuralisme), ter aanduiding van allerlei formele en semantische correspondenties of parallellieën binnen een tekst. In ‘Linguistics and poetics’ (1960) stelt Jakobson de equivalentie zelfs centraal in zijn definitie van de poëtische functie: ‘the poetic function projects the principle of equivalence from the axis of selection into the axis of combination’. \nDeze definitie bouwt voort op De Saussure's onderscheid tussen paradigmatische en syntagmatische relaties. De eerste zijn de relaties van gedeeltelijke overeenkomst en gedeeltelijk verschil tussen een taalelement dat wordt gekozen uit een bepaald paradigma-2 en de elementen uit dat paradigma die niet worden gekozen
********Centraal, maar ook controversieel concept binnen de vertaalwetenschap ter aanduiding van de relatie van ‘gelijkwaardigheid’ tussen bronteksten en doelteksten. Men accepteert dat vertaling en origineel niet identiek kunnen zijn, maar men kan eventueel wel eisen dat ze bepaalde vormen van equivalentie vertonen. Maar hoe dan precies die equivalentie moet worden gedefinieerd (is het een kwestie van tekststructuren, intenties, effecten, buitentekstuele referentie, stijl, functie?), op welk niveau men ze moet beschouwen (bijv. zinsniveau of tekstniveau?) en hoe strikt ze moet zijn (perfecte omwisselbaarheid of ruwe gelijkenis?) zijn evenwel vragen die heel uiteenlopend worden beantwoord.\nIn meer descriptieve vormen van vertaalbeschouwing (bijv. G. Toury) zal men equivalentie niet als een eis formuleren, maar als een te beschrijven realiteit. Men zal dan nagaan welke types en gradaties van vertaalequivalentie de facto optreden in bepaalde culturele situaties waarin vertalers opereren.
********Van oorsprong (middeleeuws-)Latijnse benaming (joculator), vanaf de 8ste eeuw gebruikt voor rondtrekkende beroepsspeellieden, die naast acrobatiek, muziek en variété ook de voordracht van literaire (epische) teksten verzorgden. De jongleurs zijn de opvolgers van de histriones en mimi uit het antieke Rome. De term jongleur is Frans en het fenomeen jongleur is vooral uit Frankrijk bekend. Hun repertoire is grotendeels verdwenen omdat het niet bewaard werd in bibliotheken. Waarschijnlijk vormen de jongleurs een belangrijke schakel in de geschiedenis van het toneel en heeft een deel van de mondelinge overlevering van het niet-religieuze theater via de jongleurs plaatsgevonden. Ook in de ontwikkeling en de verbreiding van het chanson de geste hebben jongleurs een grote rol gespeeld.\nIn de 13de eeuw wordt de productie van langere epische werken meer en meer door clerken verzorgd
********Een adieulied of afscheidslied is een lied of gedicht waarin het afscheid van het leven, familie, vrienden, bezittingen of vaderland bezongen wordt, bijv. Mynen langhen adieu van de 16de-eeuwse rederijker Eduard de Dene, of het lied ‘Van proper Janneken’ uit het Antwerps Liedboek met als refrein:\nAdieu schoon Janneken, tot op een wederkeren\nAdieu, ic vare na 't Roomsche lant.\n(Een schoon liedekens-boeck, ed. D. Geirnaert e.a., 2001)\nDe Vogala website bevat de opname van een ander voorbeeld uit het Antwerps Liedboek.\nEen ander voorbeeld is het ‘Afscheit van Amsterdam’ (1649) van Reyer Anslo (Poëzy, 1713).
********Literair ‘atelier’ gesticht in 1960 door de Franse auteur en theoreticus R. Queneau (1903-1976), die een nieuwe impuls gaf aan speelse taal- en literatuurexperimenten (zie recreationele taalkunde). Hij heeft met zijn Exercices de style (1947) en Cent mille milliards de poèmes (1961) niet alleen in Frankrijk, maar ook elders invloed uitgeoefend. Ook nu nog is het atelier actief: zie bijv. http://www.oulipo.net/oulipiens/RQ.
********Boek waarin geslachtswapens afgebeeld en beschreven worden. Een fraai voorbeeld is het 14de-eeuwse Wapenboek Gelre (ca. 1378), waarin ook Middelnederlandse wapendichten bewaard zijn gebleven. Latere bekende heraldische naslagwerken zijn van J.B. Rietstap, Wapenboek van den Nederlandschen adel met genealogische en heraldische aanteekeningen (2 dln.
********Term afkomstig uit het vakgebied van de psychologie voor het onbewuste schrijven, soms in trance, onder hypnose of onder invloed van drugs en overgenomen in de literatuur door de surrealisten (surrealisme). André Breton, groot bewonderaar en navolger van Sigmund Freud, legde daartoe de grondslag, ervan uitgaande dat het verbeeldingsvermogen zijn scheppende kracht ontleent aan het onderbewuste. Zonder enige controle of censuur (moreel, ethisch, noch politiek) dient de dichter spontaan zijn gevoels- en gedachtewereld te uiten. Rationele correctie wordt principieel afgewezen ten voordele van een ongeremde bevrijding van het onbewuste. Deze uitgangspunten werden door Breton samen met Philippe Soupault beschreven in Les champs magnétiques (1920). Een bijzondere vorm van deze poëzieopvatting is de op vrije associatie gebaseerde cadavre exquis. Ook in de poëzie van de Vijftigers treft men spontane woordverbindingen aan die door hun associatieve ontstaan sterk doen denken aan het automatisch schrift van de surrealisten, zoals bijv. in het gedicht ‘Als een ding’ uit de bundel Zonder namen (1962, p. 14) van Gerrit Kouwenaar.
********Term in het leven geroepen door J.M. Coetzee om een typisch postmoderne vorm van bekentenisliteratuur aan te duiden waarin de auteur tegelijk wel en niet zijn eigen leven lijkt te beschrijven. Deze onontwarbare dubbelzinnigheid wordt in de term zelf gesuggereerd door het impliciete klankspel autre-biography/autobiographie: levensbeschrijving van een ander/van jezelf. Dergelijke teksten weerspiegelen Coetzees overtuiging dat ‘all autobiography is storytelling, all writing is autobiography’, waardoor de grens van de fictionaliteit (fictie) en het statuut van de auteur in zijn eigen verhalen en zelfportretteringen erg vlottend worden. \nDeze problematiek is aan de orde in Coetzees eigen werk
********Danstheater bestaande uit gestileerde dansfiguren, choreografie, mime, meestal met muzikale begeleiding, decors en kostuums. Al dan niet rondom een vaste thematische lijn kan een dramatisch verhaal zijn opgezet, maar het kan ook gaan om een zuiver abstracte voorstelling of visuele interpretatie van muziek.\nHet ballet ontstond in Italië tijdens de renaissance aan de vele prinselijke hoven. Het eerste traktaat De arte saltandi et choreas ducendi (Lat. chorea > Gr. choreia = dans) dateert uit het begin van de 15de eeuw. Professionele dansers – balli of balletti – maakten de dans van een tijdverdrijf tot een vorm van kunst. Aanvankelijk dienden de dansen slechts als tussenspel of entr’acte bij diverse vormen van drama en opera. De dansers droegen maskers en schoenen met hielen.\nIn de loop van de 16de eeuw wordt het ballet geïntroduceerd in Frankrijk. Ook hier fungeert het als kunstvorm aan de verschillende hoven, waar het de maskerade of masques (zie maskerspel) vervangt. Erg bekend is bijv. het Ballet Comique de la Royne (1581). In die periode zijn de genres nog niet strikt gescheiden. Men spreekt van 'ballet comique', maar ook van 'comédie-ballet'. Een voorbeeld hiervan is Molières Le bourgeois gentilhomme. Pas tijdens de 18de eeuw komt het ballet los van de opera. Men spreekt van 'ballet d’action' omdat de handeling en beweging belangrijker worden ten opzichte van de muziek. Noverre schrijft in Lettres sur la danse et les ballets (1760) de basisbeginselen van de dans neer. In de romantiek wordt de techniek verder verfijnd. Men introduceert dan o.m. de terre à terre, de ballonée en de pointe (op de tippen van de schoen staan). De maskers en de schoenen met hielen zijn intussen verdwenen. \nIn de loop van de 19de eeuw wordt Rusland een toonaangevend balletland. Belangrijke creaties zijn er o.m. De schone slaapster en Het zwanenmeer op muziek van Tsjaikovski en De vuurvogel op muziek van Stravinski. Grote centra op het gebied van het ballet zijn nu Londen, Parijs, Kopenhagen. Rusland (Leningrad, Moskou) blijft zijn stempel drukken op het klassieke ballet, terwijl de Verenigde Staten (New York) een voorname rol spelen op het gebied van de moderne dans, die soms dichter aansluit bij de musical. Het Vlaamse danstheater kent overigens tegenwoordig als kunstvorm een opmerkelijk succes (Anne Teresa De Keersmaeker, Wim Van de Keybus).
********Lyrisch genre dat in de tweede helft van de 13de eeuw zeer populair was in Frankrijk. De ballette is anders dan de ballade-2 niet opgebouwd volgens het principe van de drieledigheid (tripartition) met een kop, een snede en een staart, maar bestaat uit zadjal-strofen: drie op elkaar rijmende verzen gevolgd door een vers met hetzelfde rijm als het refrein (refrein-1). Een voorbeeld van een ballette van Nederlandse bodem is van hertog Jan I van Brabant (1253-1294):\nEens meiensmorgen vroeg\nWas ic opgestaen
********Van oorsprong een Frans anoniem danslied (volkslied), vanaf de 13de eeuw door de Noord-Franse trouvères en dan door m.n. Guillaume de Machaut (1284-1377), als cultuurlied beoefend (ballade primitive of ‘ballette’). Deze vorm van ballade bestond gewoonlijk uit drie strofen van niet minder dan 7 versregels, met telkens een refrein van één regel. De ballade is opgebouwd volgens het principe van de drieledigheid (tripartition): een strofe bestaat uit een kop (twee ‘stollen’ abab), gevolgd door de staart (een ‘overgang’ bc) en besloten met een refrein C (zie refrein-1): ababbcC. De oudste Middelnederlandse balladen vindt men in het laat-14de-eeuwse Brugse Gruuthuse-handschrift, bijv.:\nNe gheen solaes vor vrauwen minne!\nSi sijn van herten reine!\nHet lach een wijf van frisschen zinne\nBi haren boele alleine\nIn anders arem vast ghemeine.\nSi helsden vaste omtrent de crop:\n‘Ay mi, lieve Jacop! ai mi, lieve Jacop!’\n(ed. Heeroma en Lindenburg, 1966, p. 286)\nIn de loop van de 15de eeuw onderging de ballade evenals het rondeel een vormverzwaring: het aantal versregels per strofe nam toe, de rijmschema’s werden ingewikkelder (nl. ababbcbc) en er werd een envoi van vier versregels, een opdracht aan de prins, aan toegevoegd met het rijmschema bcbc (‘petite ballade’). Daarnaast ontstond ook een ballade met drie tienregelige strofen met rijmschema ababbccdcd en een vijfregelig envoi met rijmschema ccdcd, ‘grande ballade’ genoemd. Het laatste vers van de eerste strofe wordt in de ballade telkens als refrein herhaald in de volgende strofen en in het envoi (grande). Vandaar ook de benaming refrein (zie refrein-2) voor deze dichtvorm. Deze vorm van ballade kende een hoogtepunt bij François Villon (tweede helft 15de eeuw), o.m. met zijn ‘Ballade des dames du temps jadis’ (petite ballade) en ‘Ballade des pendus’ (grande ballade). De zestiende-eeuwse chant royal, nog grootser van opzet, nl. vijf strofen van elf verzen, gevolgd door een envoi, wordt door sommigen als een aparte vorm van (grande) ballade beschouwd. Voorbeelden van Nederlandse rederijkersballaden, waar echter het envoi vervangen wordt door een sententie, vindt men bij Anthonis de Roovere. Bijv.:\nHoe net een houeken staet ghegroeyt\nMet soete cruydekens wel ommestelt\nHoe vriendelijck dat elck bloemken bloeyt\nDaer elcken lustighen sin naer helt\nNochtans des wijnters swaer ghewelt\nVerdrijft de schoonheydt vanden coluere\nDat hooghe stondt / wordt neder ghevelt\nWant naer tzoete commet suere enz.\n(De gedichten van Anthonis de Roovere, ed. Mak, 1955, p. 301-302)\nIn de renaissance hield de ballade op te bestaan als artistieke creatie op niveau. Pas tijdens de preromantiek gingen dichters weer balladen schrijven. Deze vertonen echter geen enkele overeenkomst in vorm en inhoud met de hierboven beschreven ballade. De dichters uit de romantiek lieten zich veeleer inspireren door de volksballaden (ballade-1).
********Verhalend lied met doorgaans een tragische afloop. De meeste balladen zijn anoniem en werden oorspronkelijk mondeling overgeleverd (orale literatuur). Vanwege hun aandoenlijke, ongepolijste, ongekunstelde vorm en inhoud (vaak rond historische figuren of gebeurtenissen) noemt men deze liederen ook wel volksballaden of romantische balladen, om hen te onderscheiden van de latere literaire ballade (ballade-2) die gekenmerkt wordt door een specifieke strofenvorm. Volksballaden met een gelukkige afloop noemt men ook wel romance.\nVoorbeelden van middeleeuwse volksballaden zijn: ‘Het Lied van Heer Halewijn’, ‘Het daghet inden Oosten’ en ‘Het waren twee koninghs kindren’ (alle in ed. G. Komrij, De Nederlandse poëzie van de 12de tot en met de 16de eeuw in 1000 en enige bladzijden, 1994, p. 466-471, 984-987, 484-487). \nVele van deze anonieme volksballaden werden tijdens de romantiek in verzamelbundels bijeengebracht (bijv. Percy, Reliques of ancient English poetry, 1765
********
********Vorm van rijm, in het Frans 'rime batelée' genoemd en in het Nederlands 'eindbinnenrijm', waarbij het slotwoord van een versregel de rijmvrager is van een woord dat aan het einde van de hemistische (dus bij de cesuur) in de volgende regel rijmgever is. Bijvoorbeeld haken/kwaken in de tweede en derde regel van het volgende gedicht ('Mei-vitaliteit') van A.J.D. van Oosten:\nDe kamerplant voor 't raam bloeit zeer verblijd,\neen kuische schoone zit haar sprei te haken,\neendvogels kwaken uit hun eenzaamheid\nen op de boerderij antwoordt de jongste meid,\nik rek mijn armen, dat mijn ribben kraken.\n(H. Warren, Spiegel van de moderne Nederlandse poëzie, 1994, p. 171) 
********Het Franse 'belles lettres' werd gebruikt als alternatief van ‘beaux arts’, een term voor de cultuur in het algemeen.  Sinds de 18de eeuw werd de term belles lettres in beperkter zin gebruikt voor alles wat tot de woordkunst wordt gerekend ter onderscheiding van meer beschouwend proza.\nAls afgeleide vorm van het Franse belles lettres ontstond de aanduiding bellettrie als verzamelnaam voor alles wat met de beoefening van de ‘schone letteren’ te maken heeft, dus zowel letterkundig werk van primaire aard zoals fictioneel proza, poëzie of drama met inbegrip van populaire- of triviaalliteratuur, kinder- en jeugdliteratuur, detectives e.d., als secundaire literatuur (essay, monografie, biografie, e.d.). In die zin is de term in de 19de eeuw in zwang gekomen. Cd. Busken Huet gebruikt hem bijv. in zijn Nederlandsche bellettrie (1876).\nTegenwoordig duidt men er vooral de ‘lichtere’ vormen van de literatuurbeoefening mee aan. De wetenschappelijke beoefening van de literatuurstudie valt er dan niet meer onder.
********
********
********Dichtsoort uit de renaissance waarin iets wordt geprezen of bespot. Het blason (ook wel blazoengedicht) bezingt meestal de verschillende lichaamsdelen van de vrouw, alhoewel ook andere soorten bekend zijn, zoals het blason over huiselijke voorwerpen (blason domestique), en het 'contreblason' waarin gereageerd wordt tegen de erotische excessen van het blason anatomique. Clément Marots 'Blason du beau tétin' (1535), een loflied op de mooie vrouwenborst, gold als prototype. Gelijkaardige verzen van collega's en navolgers werden verzameld in Les Blasons anatomiques du Corps féminin (1550). Een voorbeeld van een Engels 'blazon' vindt men terug in het 'Epithalamion' van Edmund Spenser. De twaalf 'Sonnetten van Schoonheyt' (ten onrechte aan Bredero toegeschreven) bieden voorbeelden in het Nederlands.
********Zinnebeeldig wapenschild van een rederijkerskamer onderschreven met een zinspreuk-2 of devies met behulp waarvan de voorstelling geduid moest worden en waarmee aan de naam van de kamer een diepere betekenis werd gegeven. Zo voerde de Amsterdamse kamer d'Eglentier als blazoen Christus aan het kruis met de zinspreuk ‘In liefde bloeyende’. Hierbij slaat ‘bloeyende’ zowel op de naam van de kamer, d'Eglantier, de rozeboom die een bekend symbool van de liefde was, als ook op Christus' bloedende kruiswonden. Overigens hangt Christus niet aan het traditionele kruis, maar aan een eglantier die bovenin in een T-vorm is vertakt.\nVoor het blazoen als dichtgenre: zie blason.\n\n\n\n\n\n\n\nBlazoen van de rederijkerskamer d'Eglantier. [bron: R.L. Erenstein (red.), Een theatergeschiedenis der Nederlanden (1996), p. 156].
********Term uit de bibliografie voor een typografisch ornament, smaller dan de zetspiegel, bestaande uit (vazen met gestyleerde) bloemen en bladeren en gebruikt, hetzij als sluitstuk van een hoofdstuk of ander tekstgedeelte, hetzij op het titelblad in plaats van een drukkersmerk om een te opvallend wit vlak te vullen. Samen met het andere in een druk gebruikte typografisch materiaal (vignet, kader, versierde initialen (initiaal-1), lijnen en lettermateriaal) kunnen fleurons helpen ongeïdentificeerde boeken aan een bepaalde drukker toe te schrijven.\n\n\n\n\n\n\n\nFleurons in de inhoudsopgave van J.H. Leopolds Oostersch (1923). [bron: W.Gs Hellinga, Kopij en druk in de Nederlanden (1962), p. *170].
********Type van de 19de-eeuwse romantische kunstenaar die zich verzet tegen maatschappelijke conventies door excentriek gedrag en kleding. Onder invloed van de romantiek werd de kunstenaar steeds meer gezien (of zag hij zichzelf) als het geniale individu dat niet langer gebonden was aan de conventies van de burgerlijke maatschappij. Kunstenaars groepeerden zich, vaak in de grote steden, tot kringen van gelijkgezinden, die met dédain spraken over burgerlijk fatsoen en moraal, en die zich doelbewust van die burgerlijke maatschappij onderscheidden in kleding en gedrag. In Henri Murgers Scènes de la vie de bohème (1849) werd het leven der bohémiens in het Parijse Quartier Latin beschreven. Dat er grote belangstelling voor bestond, bewijst het feit dat zowel Puccini als Leoncavallo er een gelijknamige opera over schreven, La bohème (1896, 1897), op basis van het boek van Murger. Gérard de Nerval beschreef zijn bohèmemilieu in La bohème galante (1852). Tegen het eind van de 19de eeuw speelt onder invloed van het symbolisme ook nog mee dat kunstenaars het kunstmatige gaan benadrukken en ook van zichzelf geneigd zijn een kunstwerk te maken. Daar raken decadentie en bohème elkaar. \nIn Nederland kan men vlak voor de eeuwwisseling spreken van de bohème van Tachtig (Lodewijk van Deyssel, Willem Kloos, Albert Verwey e.a.). Daarna golden individualisten als Erik Wichman (1890-1929), J.K. Rensburg (1870-1943), Apie Prins (1881-1958) en Jacques Gans (1907-1972) als bohémiens.
********Middelnederlandse benaming voor een korte komische, vaak nogal gewaagde, in versvorm geschreven tekst, vergelijkbaar met het Franse fabliau. De boerde kan worden beschouwd als een subgenre van de sproke, een van oorsprong Middelnederlandse, niet duidelijk gespecificeerde verzamelnaam voor korte teksten bestemd om voor te dragen of te vertellen. De benaming boerde staat vaak in de titels, die overigens door een kopiist van het handschrift-Van Hulthem aan de tekst toegevoegd kunnen zijn: Van eenre baghinen ene goede boerde, Een bispel van .ij. clerken, ene goede boerde (ed. Kruyskamp, 1957, p. 36-45) en Vanden cnape van Dordrecht ene sotte boerde (ed. Van Dijk e.a., Klein kapitaal uit het handschrift-Van Hulthem, 1992, p. 104-112).\nJacob van Maerlant gebruikt de term 'boerde' in een negatieve toonzetting:\nKarel [de Grote] es menech waerf belogen\nin groeten boerden ende in hogen\n(Jacob van Maerlant, Spiegel historiael, ed. De Vries en Verwijs, 1861-1879, IV1 1, vs. 39-40).\nMaerlant viseert hiermee helemaal niet echte boerden, maar wel serieus bedoelde, maar verzonnen teksten over Karel de Grote, zoals Karel ende Elegast. Door dit soort teksten boerden te noemen, degradeert hij die (nl. van zijn concurrenten) opzettelijk en doet hij ze af als niet-ernstig en onwaar.
********Naar de vorm is een brochure een genaaid (brocheren) of geniet, dus niet gebonden, drukwerk van geringe omvang. Doorgaans telt een brochure niet meer pagina's dan één katern van het 32o-formaat (64 pagina's).\nIn de 19de eeuw heeft de benaming ‘brochure’ vrijwel de plaats ingenomen van pamflet, waardoor de brochure een actuele, polemische (polemiek) inhoud kreeg. De auteur in kwestie kon op die manier zijn boodschap snel en aan een groot publiek bekendmaken. Het aantal brochures uit de Nederlandse 19de eeuw bijvoorbeeld is erg groot en het geeft een mooi inzicht in de manier waarop bepaalde discussies gevoerd werden. Van Multatuli zijn o.m. de pamfletten Een en ander over Pruischen en Nederland, De maatschappij tot nut van de Javaan en Brief aan den koning in brochurevorm uitgegeven.\nOok de omvang van de pamflettaire brochure mag niet veel groter zijn dan 64 pagina's. Zo kan men W.F. Hermans' pamflet Annumveritatis (1968), verschenen onder het pseudoniem Pater Anastase Prudhomme S.J., qua omvang een brochure noemen. Harry Mulisch' Soep lepelen met een vork (1972) kan met zijn 82 pagina's beter aangeduid worden als een pamflet in boekvorm. \nTegenwoordig dient de brochure meestal wervende doeleinden (reclame). 
********Term uit de drukkerswereld – ook wel innaaien genoemd – voor het naaien, lijmen of nieten, en van een stofomslag voorzien van een boek. Dat betekent dus dat het boek niet wordt voorzien van een harde band (boekband), maar dat op de rug van het boekblok een omslag van stevig papier gelijmd wordt. Gebrocheerde boeken (paperback) werden vaak niet opengesneden aan kop, staart en voorsnee (zie kopwit en staartwit). In de handpersperiode was het de gewoonte boeken in losse katernen te verhandelen
********Term gebruikt in futurisme en dadaïsme om de veelkleurigheid en diverse geluiden (kakofonie) van het moderne leven op te roepen. Een bekend voorbeeld is Marinetti’s weergave van het ontwaken van een grootstad via het bijeenbrengen van allerlei geluiden zoals het tikken van schrijfmachines, kindergeschreeuw, potdeksels, enz. 
********Kleine, wat besloten kring van kunstenaars. De term werd vooral gebruikt voor groepjes Franse letterkundigen uit de romantiek, bijv. de groepjes rond Charles Nodier of Victor Hugo. Soms heeft het woord de negatieve connotatie van kliekvorming.
********De 15de-eeuwse drinkliederen van Olivier Basselin, die uit de Virevallei afkomstig is, zouden de inspiratiebron geweest zijn voor het genre. Oorspronkelijk ging het om populaire drinkliederen met een satirische (satire) inslag. Eind 17de en de gehele 18de eeuw werd de term toegepast op luchtige toneelspelen met zang en dans. Die betekenis klinkt door in de lichte opera en in de ondeugende blijspelen met de vele verwikkelingen in de sfeer van het boulevardtoneel van de 19de eeuw. In Brussel en Amsterdam waren er toen zelfs speciale vaudeville-theaters.\nIn de 20ste eeuw wordt vaudeville meer en meer een term voor licht en amusant theater met muzikale onderdelen en ballet, maar ook acrobatiek en andere spectaculaire effecten. In dat opzicht is vaudeville dan vergelijkbaar met het varieté en de revue-1.
********
********Het toneel in de periode van het classicisme, ook Frans-klassiek toneel genoemd, staat sterk onder invloed van het Franse drama van met name Corneille en Racine. De Nederlandse toneeltheorie uit deze periode is verwoord door Andries Pels uit de kring van Nil volentibus arduum in zijn Het gebruik en misbruik des tooneels (1681). Volgens hem heeft het toneel een opvoedende functie, wat impliceert dat er niet langer plaats is voor kluchten (klucht-1) en voor het afbeelden van misdaden. Deze kritiek richt zich tegen het toneel van Jan Vos, wiens stukken met tal van gruwelen en technische trucs veel succes hadden. Het Franse toneel wordt door Pels nadrukkelijk ten voorbeeld gesteld aan het Engelse en Spaanse (Lope de Vega) en aan de navolging daarvan. Vondel wordt gekritiseerd omdat het onwelvoeglijk zou zijn Bijbelstof op de planken te brengen.\nAlle stukken – in principe gebouwd op een gegeven uit de klassieken – worden door de Frans-classicisten getoetst aan vrij strenge regels, vooral die voor de indeling in bedrijven en de drie Aristotelische eenheid van handeling, tijd en plaats. De reien (rei-1) tussen de bedrijven worden afgeschaft. Goed toneel moet bovendien voldoen aan de eis van waarschijnlijkheid (vraisemblance), aan een goede verbinding tussen de tonelen (scène-1) en aan helder taalgebruik.\nAuteurs en vooral ook vertalers van Frans-klassieke stukken zijn Balthazar Huydecoper, Lodewijk Meijer, Lukas Rotgans, Juliana de Lannoy, Lucretia van Merken, Onno Zwier van Haren en begin 19de eeuw Bilderdijk nog.
********In de 19de eeuw ontstane en veel toegepaste drukvorm waarvan gebruik wordt gemaakt voor het drukken in hoogdruk. Van het af te drukken object (tekening, schilderij, foto e.d.) wordt een negatief gemaakt dat op een koperen of zinken plaat wordt gelegd waarop een lichtgevoelige laag is aangebracht. Vervolgens belicht men deze plaat met negatief waardoor in de lichtgevoelige laag de contouren van het negatief worden overgenomen. Men spreekt daarom ook wel van 'stereotiep'. Daarna wordt de plaat in een zuurbad gedompeld waarin de niet verhard geraakte delen worden weggevreten en daardoor lager worden dan de overige delen. De hoger gebleven delen kunnen vervolgens worden geïnkt en afgedrukt. Vandaar dat men spreekt van hoogdruk.\n\n\n\n\n\n\n\n19de eeuwse cliché-verre. [bron: E. Glassman & M.F. Symmes, Cliché-verre: Hand-drawn, light printed (1980), p. 34]. 
********Geheimschrift waarbij iedere letter of elk letterteken volgens een bepaald systeem (code) door een ander teken vervangen wordt. In de literatuur is het een term voor een vorm van beeldspraak waarbij het beeld en het verbeelde niet berusten op een rechtstreekse analogie tussen beide, maar waarin het beeld veeleer als een symbool functioneert en daardoor iets raadselachtigs krijgt. Het gaat daarbij om woorden of woordverbindingen met een verbeeldende rol, maar die geen vanzelfsprekende inhoud hebben en hun betekenis ontlenen aan een meerduidig systeem (code) van tekens en associaties die door de dichter bepaald zijn. Dit particuliere symbool is veelal aan te treffen bij symbolistische en surrealistische dichters zoals Mallarmé, Valéry en Celan. In Nederland maakte Faverey gebruik van het chiffre.\nGoede voorbeelden ervan zijn te vinden bij Paul Celan die rook uit de schoorstenen van een concentratiekamp beschrijft als ‘zwarte melk’ of Georg Trakl die in het gedicht ‘Im Dorf’ (1913) spreekt van ‘zwarte sneeuw’.
********Het aanbieden, langs de straat, van allerlei publicaties, vooral goedkope romans (sensatieliteratuur), vlugschriften, pamfletten en populairwetenschappelijke werken. Deze vorm van huis-aan-huisverkoop door marskramers was erg gebruikelijk in de 18de eeuw (Verlichting). De term colportageroman wordt soms geassocieerd met triviaalliteratuur, al is de colportage als zodanig nu vervangen door mail ordering, boekenclubs en kioskverkoop.
********Door Chrétien de Troyes (tweede helft 12de eeuw) geïntroduceerde term voor de structuur van zijn Arthurromans (Arthurepiek), waarin zijn helden na een snel voorlopig succes in een diepe crisis raakten om uiteindelijk het ware succes te bereiken (Doppelweg-structuur). De Arthurroman in proza hanteerde als structuurbeginsel ‘verstrengeling’ (entrelacement).
********Een alternerend tienlettergrepig (elflettergrepig wanneer de laatste syllabe onbeklemtoond was) en berijmd vers, met meestal een cesuur na de vierde lettergreep. Het was zeer gebruikelijk - vandaar de term - in het Franse heldendicht (chanson de geste) en de Franse lyriek van de 15de en 16de eeuw. Paul Verlaine gebruikte nog vaak het 'vers commun', o.m. in zijn gedicht 'A la promenade' uit de bundel Fêtes galantes:\nLe ciel si pâle // et les arbres si grêles\nSemblent sourire // à nos costumes clairs\n(P. Verlaine, Oeuvres poétiques complètes, Pléiade, 1951, p. 85) 
********Korte verhaalvorm verwant met, maar verschillend van de novelle doordat de eis van waarschijnlijkheid vervalt. Vandaar dat de term gewoonlijk wordt voorbehouden voor diverse soorten van ‘wonderlijke’ vertellingen (contes merveilleux): contes de fées (sprookjes
********In het algemeen wordt er van contiguïteit gesproken wanneer het een vorm van beeldspraak betreft waarbij tussen verschijnselen één of meer raakpunten bestaan. In de literatuurwetenschap wordt de term gereserveerd voor datgene wat de basis is voor metonymische (metonymie) beeldspraak. Het gaat dan om de samenhang tussen twee noties die causaal, logisch, temporeel of ruimtelijk aan elkaar grenzen. Zo is er temporeel verband tussen het jaartal 1896 en de geboorte van Paul van Ostaijen (1896), en ruimtelijke samenhang tussen kop en schotel (men plaatst het een op het ander). Causaal is de relatie tussen strijken en glad worden. In de metonymische beeldspraak wordt één van beide aan elkaar grenzende noties genoemd, bijv. in de zin ‘geef me nog een kopje’ (ruimtelijk) waar men de inhoud bedoelt, of in ‘België won met 2-1’ (totum pro parte), waar men de spelers van dat land mee aanduidt. 
********‘L’art pour l’art et sans but
********Manier van schrijven die is ontstaan als begeleidend verschijnsel van het impressionisme in de schilderkunst en waarmee in de literatuur getracht wordt om zo nauwkeurig mogelijk de subjectieve beleving van de werkelijkheid te betrappen in woorden. In Frankrijk waren het vooral de gebroeders De Goncourt die deze schrijfwijze toepasten. De écriture artiste vond in het Nederlandse taalgebied vooral ingang na het verschijnen van Lodewijk van Deyssels Een liefde (1886), waarin hij in het dertiende hoofdstuk de verwezenlijking zag van wat hij verstond onder het sensitivisme, de overtreffende trap van het impressionisme. Hij schilderde daarin met woorden de gevoelens die ontstaan uit de waarneming van kleur- en andere zintuigelijke gewaarwordingen door een daarvoor ontvankelijk gemoed en zodanig geladen met sensaties dat daaruit de extase kan ontstaan. Tussen 1886 en ongeveer 1910 hebben tal van Nederlandse auteurs in hun proza het voorbeeld van Van Deyssel gevolgd. Vooral veel van de naturalisten (naturalisme) onder hen hebben dit schilderen met woorden beoefend. In de praktijk leidde de écriture artiste vaak tot het gebruik van neologismen en bijzondere woordcombinaties wanneer de gewone woordenschat niet volstond om de (vluchtige) gevoelens weer te geven. Zo schrijft bijv. Herman Heijermans:\nGrijs van vocht, volbuikig van weerbarstigen damp, drukten de wolken op d’enkele huizen, ze in ’n tint wanhopig flets-zwart verdrinkend, ’n zwaarmoedige, sombere omfloersing. Van de boomen, glibberig, druipend, gleden vette vlokken.\n(Trinette, z.j., p. 36).
********Vorm van een dialoog waarbij twee of meer deelnemers uiteenlopende standpunten verdedigen en hun gesprekspartner(s) proberen te overtuigen van hun gelijk. Het genre kent een lange en gevarieerde geschiedenis die al begint in de oudheid, zoals de strijd tussen Aeschylus en Euripides in De kikkers van Aristophanes (ca. 405 v. Chr.) of Aesopus’ fabel over de twist tussen Zomer en Winter (6de eeuw v. Chr.) waarin de verdedigde principes gepersonifieerd zijn. Bekend zijn ook de middeleeuwse strijdgesprekken, vaak aangeduid als conflictus of  disputatio. De afbakening van debat ten opzichte van de dialoog op grond van het meer uitgesproken polemische karakter (polemiek) is nogal problematisch. Dialogen kunnen op grond van verschil in kennis, in opvattingen of in temperament tot een scherpe confrontatie leiden, waardoor ze een polemisch karakter krijgen.\nOpenbare debatten worden doorgaans ingeleid en geleid door een voorzitter. Een bekend geworden openbaar literair debat vond plaats onder voorzitterschap van Ischa Meijer in Amsterdam (25 januari 1980) naar aanleiding van Jeroen Brouwers’ De Nieuwe Revisor over ‘de verloedering van de Nederlandse literatuur’. Een bekend Frans literair debat is dat tussen ‘l’académicien’ en ‘le romantique’ waarvoor Stendhal met Racine et Shakespeare (1823-1825) de aanzet gaf en dat tot de doorbraak van de Franse romantiek leidde.\nVerwante trefwoorden zijn agoon, jeu-parti, partimen en tenso(n). Zie ook menippeïsche satire.
********Eerste optreden voor een publiek, in het bijzonder op het toneel of met een eerste publicatie. Dat laatste kan zowel een tijdschriftbijdrage zijn als een boek. Vaak is een literair tijdschrift het vangnet voor uitgevers om veelbelovende jonge auteurs hun fonds in te loodsen.\nEr zijn verschillende prijzen waarmee debutanten bekroond kunnen worden, zoals de Debutantenprijs, de ASLK-prijs voor het literaire debuut en de Lift Nationale Debuutprijs. Een verzameling schrijversdebuten verscheen onder de titel Mijn eerste boek (1983), samengesteld door K. de Bakker.
********Term afkomstig uit de 18de eeuw ter aanduiding van het verval van het laat-Romeinse keizerrijk, maar sindsdien breder toegepast op elke veronderstelde neergang van een cultuur. Aan het eind van de 19de eeuw, het fin de siècle, werd er de levenshouding mee aangegeven van een groep kunstenaars die een sterke onafhankelijkheid van de kunst nastreefden onder de leuze l'art pour l'art. Kunst moest losstaan van de realiteit en uitsluitend esthetisch gericht zijn. Dit leidde tot een uiterste verfijning van esthetische prikkels en de ontvankelijkheid daarvoor: het estheticisme. Doorgaans ging dit gepaard met een sterke gerichtheid op het artificiële en tevens de problematisering en soms zelfs de verwerping van elke moraal.\nIn Frankrijk ontstond een groep schrijvers die men decadenten noemde (Baudelaire, Verlaine e.a.) die zich in leven en werk uitsluitend door schoonheid lieten leiden. Er is een nauwe samenhang met het symbolisme omdat het ‘hogere’ zich in zijn essentie alleen in de schoonheid van de kunst zou kunnen weerspiegelen. Ook allerlei sexueel-morbide trekken zijn in het decadentisme aan te wijzen, herkenbaar in de neiging om de uitersten van leven en dood, pijn en liefde, moraal en immoraliteit met elkaar te verbinden. Dergelijke verschijnselen werden sterk gevoed door het idee aan het ‘einde der tijden’ te staan.\nEen sublieme verbeelding van de decadente sfeer aan het einde van de 19de eeuw gaf J.-K. Huysmans in A rebours (1884), een roman die wel de Bijbel van het decadentisme is genoemd. De hoofdpersoon van deze roman, Des Esseintes, sluit zich af van de buitenwereld in zijn speciaal voor hem gebouwde en ingerichte villa, waarin hij opgaat in een sterk artificiële en tot het uiterste door esthetiek bepaalde atmosfeer en waarin hij op een bijna mystieke wijze zijn zintuigen laat prikkelen door interieur, kunst, gebruiksvoorwerpen en allerlei fijnzinnige vondsten. Niet toevallig wordt Des Esseintes getekend naar het Franse voorbeeld van het dandyisme, De Montesquiou. Ook de opera’s van Richard Wagner (speciaal de broer/zuster verhoudingen daarin) en de schilderijen van Gustave Moreau spelen een belangrijke rol.\nDe verwoording van deze en soortgelijke opvattingen vindt men in Frankrijk in tijdschriften als La Revue Wagnérienne, Le Décadent en La Vogue. De Angelsaksische variant van het decadentisme is aan te wijzen in een beweging als de ‘Nineties’, zoals die zich manifesteerde in een figuur als Oscar Wilde, en in kringen als The Rhymers Club en de groep rond The Yellow Book en de Savoy. In Nederland vond de decadentie in de literatuur vooral navolging onder de Tachtigers (bijv. bij Lodewijk van Deyssel) en bij Louis Couperus. Invloed ervan onderging ook het schrijverscollectief Joyce en Co., bijv. in Erwin (1974).
********Kritische manier om (vooral) literaire en filosofische teksten te lezen, gebaseerd op de inzichten van de Frans-Algerijnse denker van Joodse afkomst Jacques Derrida (1930-2004), die een deel van zijn inspiratie vond bij filosofen als Nietzsche en Heidegger en bij het structuralisme van Ferdinand de Saussure. Derrida’s leeswijze is radicaal subversief van opzet doordat ze de fundamenten ondergraaft van de hele westerse metafysica. Hij heeft ze voor het eerst gevolgd bij de analyse van teksten van Plato, Kant, Rousseau, Hegel, Husserl, Freud, De Saussure e.a., waarin hij probeerde te laten zien dat de taal (retoriek, stijlmiddelen, expressie) uiteindelijk de argumentatieve structuur en de klaarblijkelijke bedoelingen en betekenissen van hun betogen ondermijnt en in vraag stelt (zie bijv. sous rature).\nNaast de term deconstructie vindt men ook wel de varianten deconstructionisme en deconstructivisme. Deze termen kunnen behalve de kritische leeswijze en de onderliggende ‘theorie’ ook de groep literatuurwetenschappers of de kritische beweging aanduiden die haar in praktijk brengt. Deconstructie wordt ook vaak in een adem met poststructuralisme genoemd omdat ze een radicale ‘correctie’ bevat op het klassieke structuralisme van De Saussure in die zin dat typisch structuralistische noties worden doorgedacht tot het punt waar de ambities ervan illusoir blijken te zijn. Zo leidt vooral het klassieke saussuriaanse concept van betekenis bij de deconstructionisten naar een revolutionair open en verschuivend tekstbegrip, terwijl de structuralisten de tekst vaak nog opvatten als een beheersbare gesloten structuur, als een samenhangend en beschrijfbaar geheel van taaltekens. \nVolgens De Saussure bestaat er alleen ‘negatieve’ betekenis, d.w.z. betekenis door oppositie. De betekenis van een taalelement ontstaat niet doordat het intrinsieke, ‘positieve’ eigenschappen zou bezitten die het correleren met dingen uit de buitentalige werkelijkheid, maar doordat het verschillend is van de andere elementen binnen het betekenende systeem. Met zijn woordspel différence/différance wijst Derrida op de (door De Saussure onvoorziene) ultieme consequenties van dit relationele betekenismechanisme. Een element krijgt betekenis door negatief te verwijzen naar andere elementen (différence als de saussuriaanse differentie)
********Verzamelnaam voor alle handgemaakte versieringen in middeleeuwse handschriften (codex) en vroege drukken (incunabel). Deze versieringen werden na het afschrijven van de tekst in het handschrift aangebracht, vaak door specialisten: de rubricator voor lombarden en initialen (initiaal-1), de miniaturist voor de miniaturen (miniatuur). Het kwam zelfs voor dat de decoratie pas veel later, bij het overgaan van een boek naar een andere bezitter of bij een veranderde mode, werd geschilderd of ingeplakt. De decoratie van een handschrift biedt veel mogelijkheden tot de datering en localisering van middeleeuwse handschriften: de verandering van de schriftsoorten geschiedde veel geleidelijker dan de wisselingen van de mode in de verluchting. Miniaturen zijn vaak tot op een decennium nauwkeurig te dateren, terwijl het schrift meestal niet nauwkeuriger dan tot op een kwart eeuw te bepalen is. \nDecoratie zegt niet alleen veel over de waarde van een handschrift – hoe kostbaarder de decoratie des te duurder de codex – maar ook over het belang van de tekst. De lezer werd op belangrijke tekstpassages gewezen door de uitvoering van de decoratie: de aanwezigheid van een miniatuur of een grote initiaal wijst op een belangrijk stuk tekst, een kenmerkende of extra uitbundige randversiering op een bepaalde bladzijde kan eveneens op een belangrijke passage wijzen. Binnen de decoratietechnieken zijn rangordes aan te wijzen: het belangrijkst zijn de miniaturen, dan volgen de initialen en dan de lombarden, terwijl ook de uitvoering van versierde randen en het penwerk (de met de pen getekende versiering in en om initialen, lombarden en randen) een rol speelt.\n\n\n\n\n\n\n\nGedecoreerde pagina van een Bijbelvertaling uit 1360. [bron: D. Hogenelst & F. van Oostrom, Handgeschreven wereld (1995), p. 79)].
********
********In het begin van de 14de eeuw ontstane Franse dichtvorm, eigenlijk een rondeel, van acht octosyllabische versregels of alexandrijnen. De benaming ‘triolet’ dateert uit de 16de eeuw en slaat op de drie versregels 1, 4 en 7 die identiek zijn. De versregels 2 en 8 zijn ook gelijk. Slechts twee rijmklanken zijn toegestaan, wat het volgende rijmschema geeft: AB/aA/ab/AB of AB/bA/ba/AB. Belangrijke trioletdichters waren in de middeleeuwen Deschamps en Froissart, in de 17de eeuw La Fontaine en in de 19de eeuw Rückert, Platen, A. Daudet, Th. de Banville en bij ons Dautzenberg en Van Droogenbroeck. \nEen voorbeeld uit de middeleeuwen:\nDie gheen pluymen en can strijcken\nDie en dooch ter werelt niet\nIs hy aerm / hy en sal niet rijcken\nDie gheen pluymen en can strijcken\nAlomme soe heeft hy tachterkijcken\nHy wordt verschoven / waer men hem siet\nDie gheen pluymen en can strijcken\nDie en dooch ter werelt niet.\n(De gedichten van Anthonis de Roovere, ed. Mak, 1955, p. 319)\nOf recenter:\nDaar ginder in der olmen lommer,\nZag ik den hemel op deze aard’
********Strofe van tien verzen, meestal een kwatrijn en een sextet, in gebruik vanaf de renaissance, zoals bijv. bij Pierre de Ronsard. Francois Malherbe maakte van het octosyllabisch dizain de strofe bij uitstek van de klassieke ode.
********‘Roman’ in de vorm van een dossier-2, bestaande uit brieven, verslagen, krantenknipsels, foto's, treinkaartjes en ander ‘bewijsmateriaal’. Dit genre leent zich uitstekend voor de detectiveroman: de lezer dient zelf de ontknoping te bedenken die gewoonlijk in een verzegelde envelop is bijgeleverd. De dossierroman is bedacht door de Engelse auteur Dennis Wheatley en de historicus Joseph Links, eind jaren '30: Murder off Miami (1936), Who killed Robert Prentice? (1937), The Malinsay massacre (1937) en Herewith the clues (1939). De eerste drie boeken zijn in het Nederlands vertaald, terwijl het genre hier is nagevolgd door J.C. van Tetenburg met zijn Het raadsel van de sterrewacht (eind jaren '30) en Ton Vervoort met De zaak Stevens (1967). Er zijn niet veel dossierromans uitgegeven omdat dergelijke boeken hoge productiekosten vergen.
********Rederijkersgedicht, groter dan een rondeel, van wisselende lengte en met een variërend rijmschema, opgebouwd uit slechts twee rijmklanken. Voorbeelden van dit genre kan men vinden in de Const van rhetoriken (1555) van Matthijs de Castelein (p. 227-228, 229).
********Term uit de bibliotheek- en archiefwereld waarmee een tweede exemplaar van een document uit de collectie wordt aangeduid. Vroeger gingen bibliotheken er regelmatig toe over om doubletten af te stoten vanwege ruimtegebrek of te ruilen met andere bibliotheken. Sedert de analytische bibliografie-1 er de aandacht op heeft gevestigd dat er vaak varianten kunnen voorkomen in exemplaren van één druk komt men het stempel ‘Afgeschafte dubbelen’ minder tegen in antiquarisch verhandelde boeken. 
********Doubleren of cacheren (Fr. cacher = verbergen) is het restaureren van een blad papier of perkament door het aan weerszijden te beplakken met Japans papier, chifonzijde of goudvlies (runderblindedarm). 
********Woordspeling, vaak toegepast in de pointe van een epigram of puntdicht, waarin een woord of zinsdeel twee verschillende betekenissen heeft (homonymie) en beide betekenissen binnen de context relevant blijken te zijn. Doorgaans functioneert de equivoque als pun (paranomasia) met een ironiserend of komisch effect, zoals in het geval van de kalende man die bij de echtscheiding uitroept ‘Hoe kon ik leven zonder haar?’. Een goed voorbeeld van zo’n equivoque geeft Kees Stip in zijn epigram ‘Dictator’:\n            De man droeg tressen, epauletten, sterren\n            en bovenal een pet, hij bracht van verre\n            het volk daaraan zijn varkensleren groet.\n            Verder niets aan de hand, behalve bloed.\n            (Lachen in een leeuw. Verzamelde gedichten (1993), p. 314). 
********Motief, vooral bekend uit de Arthurepiek, dat eruit bestaat dat iemand een ander om een gunst vraagt zonder dat die laatste weet wat hem gevraagd zal worden. Als de ander de gunst toestaat – wat de hoofse code vereist – zit hij eraan vast. De don contraignant stelt het romanpersonage op de proef en veroorzaakt een onverwachte ontwikkeling binnen het verhaalgebeuren. De Middelnederlandse term luidt ‘bede’.
********
********Taalgebruik binnen een bepaalde sociale kring (sociolect, argot, slang) dat voor oningewijden vaak moeilijk verstaanbaar is. Die sociale kring kan bestaan uit leden van een bepaalde culturele of beroepsgroep, zoals militairen, politici, wetenschappers, medisch personeel, bouwvakkers, sporters of werknemers in de IT-sector. Soms wordt dat type taalgebruik geïnventariseerd in een glossarium. Voorbeelden daarvan zijn die van de oude Nederlandse rechtsterminologie door R. Reinsma (19693) of van het ‘polderlands’ door H.S. Danner (2009).\nDe term heeft vaak een negatieve connotatie
********Aanduiding voor het geestelijk klimaat van de laatste decennia van de 19de eeuw waarin decadentie en estheticisme een belangrijke rol speelden. Met de term ‘fin de siècle’ duidt men niet zozeer het tijdsbestek zelf aan, maar eerder het levensgevoel dat in die periode in de cultuur overheerste: het fatalistische gevoel aan het einde van een cultuurperiode te staan en daardoor bevangen is geraakt door cultuurmoeheid en een zeker ‘ennui’ (verveeldheid) dat veroorzaakt wordt door het gevoel dat alles zich al eerder heeft voorgedaan. Kunstenaars trekken zich terug uit de wereld in een ‘ivoren toren’ en richten zich bij uitstek op de Schoonheid van het kunstmatige. Het is in dit geestelijk klimaat dat estheticisme en symbolisme tot bloei komen. De kunststijlen van het art nouveau en de Jugendstil bepalen de beeldende kunst en de architectuur.\nVertegenwoordigers van deze levenshouding in de literatuur vindt men in Engeland bij Oscar Wilde, in kringen van de Rhymers Club en de groep rond The Yellow Book en de Savoy. In Frankrijk zijn het Mallarmé, Villiers de l’Isle Adam en hun volgelingen die streven naar het absolute in hun symbolistische en vaak decadente poëzie. In Nederland manifesteert het fin de siècle-gevoel zich het duidelijkst bij Couperus en in België bij Maurice Maeterlinck en Karel van de Woestijne.\nSoms wordt de term ‘fin de siècle’ algemener gebruikt voor elke periode van kunst en cultuur waarin verval wordt geconstateerd ten opzichte van een eerdere bloeiperiode, zoals in die van het laat-Romeinse keizerrijk of die van het Byzantijnse tijdperk.
********Term uit de codicologie voor een 15de-eeuws papieren handschrift, waarvan de katernen zijn samengesteld uit vier papieren dubbelbladen gevat tussen twee perkamenten dubbelbladen, dit laatste tegen het insnijden van het bindgaren in het kwetsbaar geachte papier. Encarté-handschriften vindt men vooral in kloosterbibliotheken. Een eenvoudiger oplossing om het insnijden tegen te gaan is het hartstrookje.
********
********Toneelspel waarin de acteurs zorgen voor een grote eenheid in het weergeven van de toneeltekst waartoe ze in hoge mate op elkaar moeten zijn ingespeeld en waarin niet de acteurs en hun acteursprestatie de aandacht opeist, maar waarin de op te voeren tekst centraal staat.\nSommige stukken vereisen een dergelijk hecht samenspel, zoals bijv. het door Clifford Odets geregisseerde Golden boy (1952). Een bekend regisseur van dit type toneel was de Rus Pjotr Sjarov die in Nederland een aantal toneelstukken van de grote Russische auteurs als ensemblespel bracht, o.m. van Toergenjew, Tsjechov, Dostojewski en Gorki.
********Term uit de narratologie of verhaalstudie voor het verstrengelen van verhaaldraden. \nDeze kroniekachtige verhaaltechniek dankt zijn bekendheid mede aan de toepassing ervan in de Lancelot en prose (1220-1240), een Oudfranse Arthurroman met meerdere hoofdpersonen die deels afhankelijk, deels onafhankelijk van elkaar allerlei avonturen beleven. De entrelacement-structuur is de opvolger van de zgn. Doppelweg-structuur (zie ook dubbelroman).\nOok los van dit bekende middeleeuws voorbeeld wordt de term gebruikt ter aanduiding van een tekstuele verbinding van plots en subplots waarbij de verschillende verhaaldraden afwisselend aan de oppervlakte komen zoals bij een wandtapijt om dan weer even onder de oppervlakte verder te lopen. Op die manier kan men allerlei effecten verkrijgen: de suggestie van gelijktijdigheid wekken
********Epitekst is de term die Gérard Genette geïntroduceerd heeft voor die vormen van paratekst die niet in de directe omgeving van een tekst voorkomen (zoals voorwoord, voetnoten, opdracht e.d.
********Afgerond stuk beschouwend proza waarin een auteur een meestal persoonlijk standpunt inneemt met betrekking tot een bepaald onderwerp. De onderwerpen voor essays kunnen op vrijwel elk gebied gevonden worden: godsdienst, maatschappij, wetenschap, kunst e.d. De grenzen met wetenschappelijk proza zijn, zeker wanneer men er het oudere essayistisch proza bij betrekt, vaak moeilijk aan te geven. Ook in lengte laat het essay zich slecht onderscheiden van het wetenschappelijk proza
********Naast analyse en interpretatie het derde moment in de literaire kritiek. Terwijl analyse en interpretatie zich bij de ‘objectieve’ tekstuele gegevens trachten te houden, worden we in de evaluatie geconfronteerd met normen en waarden. Een literair werk wordt waardevol genoemd wanneer het aan bepaalde literaire normen of maatstaven beantwoordt. De normen en maatstaven die men gebruikt, zijn uiteraard tijdsgebonden. Wat in de ene periode bewonderd wordt, kan in een andere periode slechts matig of niet gewaardeerd worden. De literaire evaluatie is ten slotte ook belangrijk voor de literatuurgeschiedschrijving. Via canonisering helpt ze mee het beeld van de literaire geschiedenis bepalen.\nEr bestaan verschillende opvattingen over (literaire) waarden. Ze zijn van relativistische, intrinsieke of relationele aard. De relativistische opvatting vinden we uitgedrukt in de uitspraak ‘de gustibus non est disputandum’ (‘over smaak valt niet te twisten’). Ze houdt voor dat waarde toekennen een louter persoonlijke en subjectieve aangelegenheid is. De intrinsieke of immanente theorie daarentegen stelt dat het kunstwerk de waarde in zich draagt als een objectieve en onafhankelijke grootheid. Het is alleen de lezer die de waarde kan ontdekken (Beardsley). De relationele visie ten slotte neemt een tussenpositie in: de waarde wordt bepaald zowel door de structuur van de tekst als door het normsysteem van de lezer (Mukařovský, Vodická, Hirsch, Jauss en Lotman).\nOpdat het evalueren een zekere wetenschappelijkheid zou verkrijgen en zich van smaakoordelen zou onderscheiden, is het belangrijk dat de aangewende normen of criteria geëxpliciteerd worden. De criteria die men bij de beoordeling van een literair werk gebruikt, kunnen verband houden met de relatie tussen het werk en de werkelijkheid, en de relaties met de auteur, met het literair werk als autonoom gegeven, met de lezer en met andere literaire werken. Binnen elk van de opgesomde relaties zijn verschillende argumenten mogelijk.\n1. De relatie met de werkelijkheid: hier kan men het werk waarderen zowel om de getrouwe weergave van de werkelijkheid (afspiegelings- of mimesisargument) als vanwege de geslaagde vervorming of verdichting (abstraheringsargument). Engagementsargumenten en morele argumenten horen hier eveneens thuis.\n2. De auteur: dikwijls wordt een werk hoog gewaardeerd als de persoonlijkheid van de auteur erin tot uitdrukking komt (expressief argument), als de auteur erin geslaagd is zijn bedoeling te realiseren (intentioneel argument), of als het werk beantwoordt aan de literatuuropvatting van de auteur (argument van auteurspoëtica).\n3. Het literaire werk als autonoom gegeven: het werk wordt hoger gewaardeerd naarmate het een goede structuur heeft (compositorisch argument) of goed geschreven is (stilistisch argument). Dit zijn wel de meest ambigue argumenten
********Stroming in de kunsten die zich vanaf 1910 tot in de jaren ’30 vooral manifesteerde in de beeldende kunst in Frankrijk en Duitsland en die samen met het dadaïsme, surrealisme, futurisme, kubisme en constructivisme van het begin van de 20ste eeuw onder de noemer van het modernisme of van de historische avant-garde wordt samengevat. De term expressionisme is ontstaan n.a.v. de tentoonstelling van schilderwerk van J.A. Hervé in Parijs in 1901 en verspreidde zich over geheel West-Europa waar groepen ontstonden als Les Fauves, Die Brücke en Der Blaue Reiter in de schilderkunst en kunstenaars als F. Lang en F.W. Murnau naam maakten met film. In tijdschriften als Der Sturm (1910-1932) en Die Aktion (1911-1932) werd het expressionisme in de literatuur vertegenwoordigd.\nHet expressionisme is antirealistisch in die zin dat het zich verzet tegen het materialisme van het naturalisme en haar reproductie van de werkelijkheid en tegen de zintuiglijkheid van het impressionisme. Daarvoor in de plaats stelt het expressionisme de directe uiting van emoties en ideeën die de werkelijkheid in de beschouwer oproept, waarbij de spontane ritmiek de voorkeur heeft boven gebonden harmonie. Vandaar de in de literatuur voorkomende gebroken syntaxis of het gebruik van geïsoleerde woorden, de eruptieve beeldspraak en het gebruik van typografische experimenten, zoals die voorkomen in het werk van G. Benn, G. Trakl en Paul van Ostaijen. Voor de beeldende kunst betekent dit een abstracte weergave van de ‘ervaren’ werkelijkheid, zowel in de vorm (non-figuratief) als in het gebruik van kleur (bijv. blauwe paarden). Het nieuwe levensgevoel dat in het expressionisme manifest wordt, is de directe invloed die de mens op zijn omgeving kan hebben door de daad. Hierin liggen raakpunten met het futurisme en haar gerichtheid op dynamiek. Het expressionisme is explosief, vitaal, kosmisch gericht en soms agressief. Deze dynamische levenshouding komt o.m. tot uiting in de titels van de tijdschriften Der Sturm, Die Aktion en Das neue Pathos (1913-1914).\nIn de literatuur wordt het thema van de natuur verdrongen door dat van de grote stad en alle aspecten daarvan worden benut: fabriek, machine, verkeer, reclame, variété, massa enz. Kenmerkend is de dynamiek van termen als ‘sprong’, ‘spanning’, ‘actie’, ‘ruimte’ e.d.: het zijn sleutelwoorden in de expressionistische poëzie. Een belangrijk thema is voorts de kosmische zelfvergroting. Men tracht het meest essentiële uit te drukken door het woord te isoleren en te verabsoluteren door weglating van de lidwoorden. Aan de schilderkunst ontleende men kleuren die bepaalde emoties, zoals gevaar, felheid, pijn e.d. moeten oproepen:\nLeven was enkle vlokken violette geur\n(H. Marsman, VW, 1963, p. 6).\n \nDe maan, die toornig uwe flanken teistert, \nWier stralen geel striemtrekken langs uw dij\n(H. van den Bergh, VG, 1979, p. 6).\nIn beide citaten komt tevens het kosmische tot uiting in de synesthesie en de verbondenheid van mens en heelal.\nNa de Eerste Wereldoorlog ontwikkelde het expressionisme zich tot romantisch of humanitair expressionisme met humanitaire of activistische en vaak ook pacifistische of religieuze trekken, zoals die tot uiting komen in het werk van auteurs als Franz Werfel, Wies Moens en de vroege Van Ostaijen. In navolging van het unanimisme (Lat. una = één
********Middeleeuwse vorm van nonsenspoëzie, nl. een literair gezelschapsspel dat vooral in de tweede helft van de 13de eeuw in het land van Artois en Henegouwen bedreven werd. De weinige teksten die overgeleverd zijn, bevinden zich in twee verzamelbundels, de anonieme Fatrasies d’Arras en de Fatrasies van Philippe de Beaumanoir. Lange tijd als ‘korte ongerijmdheid’ en ‘bizarre dichtvorm’ gedoodverfd, is de fatrasie sinds de jaren 1970 een literair voorwerp van studie voor de mediaevist geworden. Wat in de fatrasie ter sprake gebracht wordt, is bepaald triviaal: het jargon van de kroeg en de lagere lichamelijkheid. Het meest specifieke is evenwel het totaal onlogische, onzinnige karakter van de inhoudelijke verbanden, en dit in een strakke formele geregeldheid. Elke tekst bestaat uit elf verzen, waarvan de eerste zes vijf lettergrepen tellen, en de volgende vijf altijd zeven. Deze tweedeling op grond van het aantal lettergrepen wordt bevestigd door de syntaxis van de tekst. Het rijmschema is als volgt: aabaab/babab. Een voorbeeld uit de Fatrasies d’Arras, weliswaar vrij vertaald door Martijn Rus:\nTwee scheten\nmaakten een enorm kabaal\ntoen ze een muis aan het inleggen waren in zout:\ntwee ovens kwamen eruit te voorschijn springen
********Term uit de tekstkritiek voor een schematische weergave van de onderlinge verwantschap van middeleeuwse handschriften of oude drukken en hun relatie tot het archetype-1 door middel van een stamboom of stemma. Het opstellen van een filiatie is de eerste fase binnen de tekstkritiek. Nadat de onderlinge relatie is vastgesteld kan overgegaan worden tot de tweede fase, de emendatio.
********Didactisch verhaalgenre uit de 18de eeuw, ontstaan, tegen de achtergrond van het Franse rationalisme (Verlichting), uit het toenmalig succes van imaginaire reisverhalen. De conte philosophique is meestal gebaseerd op het stramien van een enquête of (zoek)tocht. Hierbij wordt dankbaar gebruikgemaakt van het reismotief, wat de schrijvers de gelegenheid biedt hun personages telkens weer in andere situaties dezelfde (filosofische) vragen te laten stellen. Dit heeft mede een losse, episodische plot tot gevolg. De grootmeester van het genre is ongetwijfeld Voltaire met o.m. Babouc ou le monde comme il va (1746), Zadig ou la destinée (1747), Micromégas (1752) en het beroemde Candide ou l’optimisme (1759). Zie ook conte.
********Term uit de verteltheorie of narratologie waarmee het punt van de focalisatie wordt aangeduid, d.w.z. het punt van waaruit het vertelde wordt waargenomen. De focalisator is degene die de blik van de lezer leidt naar het gefocaliseerd object.\nIn Louis Couperus’ roman Van oude menschen, de dingen die voorbij gaan (1906) komt de volgende passage voor:\nLot Pauw zat op zijn kamer te werken, toen hij beneden hoorde de stemmen van zijn moeder en van haar man, Steyn.\n(VW, 1952, p. 74).\nHierin is Lot de focalisator en zijn de stemmen van zijn ouders het gefocaliseerd object. De focalisator is vergelijkbaar met het perspectief van de verteller of het point of view, maar de termen focalisatie en focalisator zijn preciezer en minder verwarrend.
********
********
********Verzamelnaam voor de gelegenheidspoëzie met betrekking tot dood, rouw en begrafenis als onderdeel van de totale mortuaire literatuur, zoals elegie (klaaglied in het algemeen, dus niet uitsluitend funerair), grafdicht (nenia), lijkdicht (epicedium) en threnos (rouwklacht in het algemeen, maar ook speciaal bij de verwoesting van steden), subgenres die ook reeds bij de klassieken niet scherp onderscheiden waren. Al naar gelang de doorgaans in de funeraire poëzie voorkomende onderdelen laus, luctus of consolatio (lofprijzing, klacht en vertroosting) overheersen, is er verwantschap met respectievelijk lofdicht, elegie en troostdicht.
********Satirische dichtsoort, geschreven in een losse, incoherente vorm en vaak fantaisistisch van inhoud. Het genre werd vooral beoefend in de 16de eeuw in navolging van enkele beruchte coq-à-l’âne-gedichten van Clément Marot. Zie ook cock-and-bull-story.
********Middeleeuwse Franse dichtvorm, nl. een als toneel gespeeld dialogisch strijdgedicht (dialoog) dat in zes gesloten strofen en twee envois (disticha) een debat weergeeft tussen twee partners over een probleem dat twee elkaar uitsluitende en vaak allegorisch voorgestelde stellingen tegenover elkaar plaatst (bijv. wat is verkieslijker: trouwen of vrijgezel blijven?). Thematisch sluit het aan bij de Provençaalse minnecode, doordat het de casuïstiek van de liefde behandelt. De bloeitijd van het ‘jeu-parti’ (ook 'joc-parti') situeert zich trouwens in het drukke hofleven van de 13de eeuw in de Provence. Dit deels geïmproviseerde, deels vastliggende intellectuele spel was tegelijk onderhoudend en een oefening in spirituele dialectiek en verfijning van de omgangsvormen. Verwant hiermee is het Nederlandse abele spel Vanden winter ende vanden somer. Zie ook tenso(n).\n\n\n\n\n\n\n\nIn de rechterkolom een jeu-parti van Hertog Hendrik III van Brabant voor Gilbert de Berneville. [bron: D. Hogenelst & F. van Oostrom, Handgeschreven wereld (1995), p.190].
********Vorm van humor bestaande uit een korte uitspraak, schertsend en tegelijk schamper. Als vorm van hyperbolisch taalgebruik beoogt de boutade een ironisch effect. Ze wordt dan ook veel gebruikt in polemische en satirische teksten. De boutade kan de vorm hebben van een gezegde, zoals in de uiting ‘loop naar de pomp’. Het verschijnsel heeft de beknoptheid gemeen met de calembour en de paronomasia.\nDat een boutade ook wel eens wat langer kan uitvallen, bewijst het bekende gelijknamige twaalfregelige gedicht van P.A. de Genestet beginnend met de regel\n      O land van mest en mist, van vuilen, kouden regen \n      (Complete gedichten, 19122, p. 128).
********Dichtregel die de dichter dankzij inspiratie (Bloem spreekt van ‘bij inval’) geschonken krijgt en waar hij de rest van het gedicht bij uitwerkt, soms zelfs zo dat de oorspronkelijke regel uiteindelijk geheel verdwijnt. De term is afkomstig van Paul Valéry, maar de ervaring wordt door veel dichters gedeeld. 
********Term uit de kunstbeleving voor het verschijnsel waarbij men denkt aan kleuren bij het horen van klanken. Wanneer men dit in letterlijke zin opvat, kan men bijv. denken aan de 18de-eeuwer Castel die een orgel had gebouwd dat niet alleen volgens een vast systeem klanken ten gehore bracht, maar ook de daarbij passende kleuren. In ruimere zin is het verschijnsel nauwelijks te onderscheiden van datgene wat men met synesthesie aanduidt, zoals dat een rol speelt in het gedicht ‘Correspondences’ uit Les fleurs du mal  (1857) van Ch. Baudelaire. Een strikte beperking tot de relatie tussen klank en kleur vindt men in het bekende gedicht ‘Les voyelles’ van A. Rimbaud die voor bepaalde klinkers bepaalde kleuren reserveert (a = zwart, enz.). Veel kunstenaars uit de tijd van het symbolisme en het impressionisme hielden zich met deze en andere synesthetische verschijnselen bezig. In Frankrijk was René Ghil in de jaren '80 van de 19de eeuw, steunend op de principes van de audition colorée, theoretisch en praktisch met dit verschijnsel bezig. In de Nederlandse letterkunde zou men kunnen denken aan H. Gorter, die in de eerste strofe van Mei (1889) de klanken van een orgelpijp vergelijkt met jonge kersen, en daarmee impliciet met de kleur rood.
********Platte of banale zinsnede die domheid of beperktheid van de gebruiker ervan verraadt. Door het alledaagse karakter van de platitude ligt dergelijk woordgebruik dicht bij het cliché-1. Men spreekt om die reden wel van ‘dooddoener’. Met de platitude ‘Doe ’ns normaal man’ gericht tegen de Nederlandse ministerpresident Mark Rutte eind 2011 haalde G. Wilders de nieuwsrubrieken.\nLiterair gebruikt men de platitude wel om een personage te karakteriseren of om een ironisch effect te bewerkstelligen, zoals bijv. Gerard Reve doet wanneer hij Bullie van der K. in Veertien etsen van Frans Lodewijk Pannekoek (1967) dubbelzinnig laat zeggen: ‘Kunst is al erg genoeg.’
********Overkoepelende benaming van gedichten waarin thema’s, omgangsvormen, gebeurtenissen, relaties e.d. van het mondaine sociale leven het onderwerp vormen, zoals vaak het geval was in de Franse literaire salons. Door het satirisch karakter ervan kan men ze rekenen tot een vorm van light verse. 
********
********Moderne, door R. Dragonetti ingevoerde poëticale term voor de deelname van de auteur aan het poëtische en het waardesysteem dat in de gemeenschap leeft en waarvan hij de vertolking en dus de bevestiging brengt.
********Vorm van de biografie waarin het leven van een bekende of beroemde persoonlijkheid verteld wordt in belletristische (geromantiseerde) vorm. De vie romancée staat ten opzichte van de biografie gewoonlijk in een kwade reuk, omdat veel van het feitenmateriaal door de auteur op diens eigen wijze en vaak ten bate van diens held wordt geïnterpreteerd en veel van eigen vinding aan het historisch materiaal wordt toegevoegd. Daardoor krijgt de vie romancée meer het karakter van een historische roman (soms zelfs een psychologische roman) dan van een biografie. Henriëtte Roland Holst schreef met De held en de schare (1920) een geromantiseerde biografie over de Italiaanse vrijheidsstrijder Guiseppe Garibaldi. Bekende voorbeelden van het genre zijn ook A.M. de Jongs De dolle vaandrig: Eerste deel: Gerbrandt en Tweede deel: Breero (1947) over G.A. Bredero, en Theun de Vries' Rembrandt (1931).
********
********Samenwerkingsverband van uitgevers of boekverkopers ter spreiding van het risico bij dure uitgaven. Compagnieën komen voor sinds de 17de eeuw, bijv. die van Blaeu, Wolfgang, Van Someren, Van Waesberge en Boom. Dat er in compagnie uitgegeven wordt, blijkt uit de vermelding van de namen in het impressum. Soms ook wordt een deel van de oplage voorzien van het adres van de ene, en een ander deel van dat van de andere compagnon. Pas als beide uitgaven bibliografisch bekend zijn, kan geconcludeerd worden tot een samenwerkingsverband. Er zijn tal van gelegenheidscompagnieën geweest voor de uitgave van één bepaald werk, maar andere hebben geruime tijd – zij het vaak in wisselende samenstelling – samengewerkt, bijv. voor het uitgeven van bijbels. In Amsterdam zijn in de 18de eeuw een Compagnie van Achten en een Groote Compagnie af en toe actief
********Toneelstuk dat opgebouwd is volgens bepaalde strikte regels die gedurende het grootste deel van de 19de eeuw het theater beheersten. Essentieel voor deze stukken is de complexe, vaak vergezochte intrige waarin zich een sterke spanning ontwikkelt die leidt naar een climax-2, waarna een happy end(ing) het stuk besluit. Verdere basiskenmerken zijn de onverwachte wendingen, de waarschijnlijkheidseis en de identificatie van het publiek met de personages. Onderwerp van dergelijke stukken zijn de vertrouwde romantische en sociale conflicten (mooi meisje staat voor de keuze tussen rijke maar verdorven en arme maar eerlijke pretendent), waarbij de suspense wordt bepaald door misverstanden, onthullingen over de identiteit van personages (arme man blijkt van hoge komaf), verloren gewaande documenten en andere dergelijke verrassingselementen. Term en concept werden ontwikkeld door de Franse toneelauteur Eugène Scribe rond 1825. Tegenwoordig heeft de term een pejoratieve bijklank gekregen: het pièce bien faite zou psychologische diepgang en consistentie in de karaktertekening missen. Het begrip is overigens niet historisch beperkt tot meesters als Scribe, Victorien Sardou, Henry Arthur Jones en Arthur Wing Pinero
********Illustratietechniek behorend tot de manuele diepdruk. Met een burijn, een vierkant langwerpig stuk staal, worden lijnen en punten aangebracht in een metalen plaat. Afhankelijk van het soort burijn en de diepte van de lijnen krijgt een gravure verschillende tonen. De braam die ontstaat bij het steken van de lijnen wordt weggeschraapt. Een gravure is van een ets te onderscheiden doordat de lijnen van de eerste spitse uiteinden hebben door het gebruik van de burijn en die van de tweede overal even dik zijn door het uitbijten van het zuur. In veel gevallen is echter van gemengde techniek gebruik gemaakt. Andere termen voor de gravure zijn kopergravure, lijngravure, burijngravure, taille-douce en chalcografie.\n\n\n\n\n\n\n\nDe Leidse Universiteitsbibliotheek omstreeks 1610, in een gravure van Willem van Swanenburgh. [bron: Bibliopolis]
********Term voor het eerst gebruikt door de Franse toneelschrijver Jean Jullien (1854-1919) voor het werk van naturalistische auteurs in verband met het realistisch gehalte ervan. Doorgaans suggereert men ermee dat een auteur de werkelijkheid in het literaire werk zo rechtstreeks mogelijk weergeeft, d.w.z. zó dat het lijkt of hij het materiaal onbewerkt, zonder nadere vormgeving, overneemt uit het dagelijks leven. In het experimenteel proza en het postmodernisme maakt men gebruik van tekstfragmenten uit niet literaire teksten, zoals reclamefolders, kranten, pamfletten e.d. die, soms in een andere rangschikking op de pagina, letterlijk worden overgenomen. De term is niet altijd even duidelijk, omdat men er zowel sterk realistische passages in het literaire werk mee aanduidt, als protocollen van geluids- of beeldopnamen (vgl. Enno Develings Het kantoor, 1973). De enige overeenkomst is dat in beide gevallen de nadruk ligt op de poging de werkelijkheid zo objectief mogelijk weer te geven.\nAls een voorbeeld van vóór de tijd dat de term in gebruik kwam, zou men ook de door Bredero ingelaste stadskeur in de Spaanschen Brabander kunnen zien. Die stadskeur wekt de sterke suggestie van echtheid, maar is het in werkelijkheid niet. \nVaak spreekt men bij montage van bestaande teksten of bij de readymade niet van tranche de vie, hoewel dergelijke procédés er wel heel dicht bij in de buurt komen.
********
********Genre uit de Franse middeleeuwse epiek (11de-14de eeuw) dat de legendarisch geworden heldendaden van meestal Franse historische figuren vertelt (vandaar ook de benaming matière de France tegenover matière de Bretagne). Ze zijn opgebouwd uit laisses van uiteenlopende lengte. In eerste instantie is de assonerende laisse (elke regel eindigt op dezelfde klank) dominant, later de ‘laisse monorimée’ (elke regel eindigt op hetzelfde volrijm). De lengte van de versregels evolueren van tienlettergrepig (decasyllabe) naar twaalflettergrepig (dodecasyllabe). Andere kenmerken: het veelvuldig gebruik van het epitheton, formulaire beschrijvingen en parataxis. Deze formele kenmerken hangen sterk samen met de veronderstelde receptiemodus: de teksten werden voorgedragen (gezongen?) door jongleurs, waarschijnlijk met een rudimentaire instrumentale begeleiding (zie ook orale literatuur). Vanwege de veelal orale oorsprong kan aan de meeste chansons de geste geen auteur worden verbonden.\nHet chanson de geste wordt inhoudelijk gekenmerkt door nadrukkelijk uitgedragen feodale waarden – eer, trouw, moed, kracht – waarin voor de vrouw enkel een zeer ondergeschikte rol is weggelegd (vandaar de oudere benaming voorhoofse roman). De psychologische uitdieping van de karakters is erg gering
********Term uit de bibliografie voor een overzicht van de vroegere verblijfplaatsen van een handschrift of een exemplaar-1 van een boek aan de hand van eigendomsmerken en herkomstgegevens. Soms wordt de term ook gebruikt ter aanduiding van de plaats waar het handschrift geschreven is
********De benaming verwijst naar het zgn. Corpus Hermeticum, een verzameling occulte teksten uit de 2de eeuw, die in verband gebracht worden met Hermes Trismegistus. Deze naam gaven de neoplatonici aan de Egyptische god Thoth, die de auteur zou zijn van geheime leren en alchemistische geschriften. Hermetiek betekende dan ook goudmakerskunst, alchemie, en het adjectief ‘hermetisch’ stond voor geheim (vgl. esoterisme). Tegenwoordig verstaat men er het volgende onder: duisterheid of ontoegankelijkheid van poëzie of proza die resulteert uit een subjectieve, onconventionele schrijfwijze zoals het streven naar klankeffecten, lexicale creativiteit, incoherente syntaxis, eruptief beeldgebruik, doorbreken van literaire conventies. Of uit het gebruik van bepaalde idiosyncratische codes, bijv. zeer persoonlijke symboliek, verwijzingen, toespelingen, literaire allusies die alleen ingewijden kunnen kennen, geheimcodes in occulte werken. Hermetisme kan een middel zijn van schrijvers om zich een selecte lezerskring te garanderen, een middel om de lezer te dwingen tot een aandachtige, diepgravende lectuur of een uiting van weerstand tegenover de taal, de traditionele kunst, het gewone publiek (principieel hermetisme, zoals bij sommige avant-garde-groepen). Soms weerspiegelt het een intens bezig zijn met een zeer persoonlijke problematiek, dan weer dient het om een gebrek aan inspiratie of aan dichterlijke precisie te verhullen. Belangrijke hermetische dichters waren Gongora, Mallarmé en G.M. Hopkins.\nDuidelijke voorbeelden van hermetisme in de strikte zin in de Nederlandse letterkunde vindt men bijv. bij Jan Luyken. Hij schrijft beïnvloed door de piëtistische literatuur - die gedeeltelijk dezelfde symbolen gebruikt als de hermetische filosofie – hermetische literatuur. De enige Nederlandse auteur wiens werk geheel bepaald wordt door het hermetisme, is W. van Swaanenburg. Zijn weekblad De Herboore Oudheit (1734-1725) gaat naar inhoud en vorm (de dialoog) terug op het Corpus Hermeticum. In zijn filosofische gedichten, afwijkend van de 18de-eeuwse conventie en geschreven in de taal van de mystieke vervoering, de extase, wordt het fundamenteel onuitsprekelijke benadrukt door in het hermetisme veel voorkomende stijlfiguren als paradox en antithese.\nOok in het symbolisme vindt men hermetische trekken, zoals in de poëzie van Mallarmé en Rimbaud, al wordt door sommigen betwijfeld of dit het strikte hermetisme is als boven genoemd. Hetzelfde geldt voor het werk van H. Mulisch, die verwijst naar Trismegistos en naar ‘het getal van Mallarmé’. In ieder geval wordt men in zijn werk regelmatig geconfronteerd met buitenliteraire tradities als de alchemie en de hermetiek, die hij in dienst stelt van de verbeelding.\nVan belang voor het onderzoek naar het hermetisme is de Bibliotheca Philosophica Hermetica te Amsterdam (Bloemgracht 15-19), een particuliere, maar voor belangstellenden toegankelijke collectie.
********Strofe bestaande uit acht versregels van telkens acht of tien lettergrepen die gewoonlijk volgens het schema ababbcbc rijmen. De middeleeuwse Franse dichter Fr. Villon heeft deze strofevorm in zijn lais (zie laisse) en balladen (zie ballade-2) aangewend, maar ook de 18de-eeuwse epigramliteratuur (epigram) maakte er nog gebruik van.
********
********Toelichting op een tekst of tekstgedeelte d.m.v. een afbeelding (prent) via één van de grafische technieken (ets, gravure, litho, tekening, foto enz.). Vaak echter heeft de illustratie niet alleen het doel iets nader toe te lichten, maar speelt zij een rol in de boekproductie om de uitgave te verfraaien, soms zelfs zodanig dat tekst en illustratie los van elkaar komen te staan. Men gebruikt in dat geval ook wel de termen boekverluchting of illuminatie.\nVoorbeelden van illustraties zijn de middeleeuwse miniatuur en de randversiering, en de latere vignetten. Uiteraard komen veel illustraties voor in emblemataboeken, maar ook in liedboeken en plaatsbeschrijvingen. Bekende boekillustratoren uit de 17de eeuw zijn o.a. Hendrick Goltzius, Crispijn van de Passe, Jacques de Gheyn, Claesz Jansz Visscher, Willem Buytewech, Adriaen van de Venne en Romeyn de Hooghe. \nEchte illustraties ter toelichting van de tekst kan men bijv. aantreffen in naslagwerken, monografieën en geïllustreerde tijdschriften. Een aardig voorbeeld vormen ook de illustraties van De Vries bij de Natuurlijke historie voor de jeugd (1872) van De Schoolmeester. Kinderliteratuur en jeugdliteratuur zijn over het algemeen ook ruim van illustraties voorzien. Bekende illustratoren van kinderboeken zijn Rie Cramer, L.W.R. Wenckebach, C. Jetses, Nelly Bodenheim, Fiep Westendorp, Jet Boeke, Mance Post, Carl Hollander en Dick Bruna. Een sterke koppeling van illustratie en tekst vindt plaats in het stripverhaal. Voor tijdschriftillustratie werd in de 19de eeuw gebruik gemaakt van de houtgravure, soms zelfs met als voorbeeld een foto, bijv. in de Katholieke Illustratie. In feite behoort de illustratie als boekverluchting tot het terrein van de bibliologie.
********Term waarmee wordt aangegeven dat de kunstenaar de dingen niet weergeeft zoals ze objectief waarneembaar zijn, maar ze subjectief schildert volgens de indruk die ontstaat uit een kortstondige zintuigelijke waarneming, beïnvloed door licht, kleur en beweging. Dit impressionisme ontstond in Frankrijk bij schilders als Monet, Manet, Degas, e.a. Zij onderhielden contacten met de Franse schrijvers Emile Zola, de gebroeders De Goncourt, Guy de Maupassant, Flaubert e.a. die zich in hun literaire werk door de impressionisten lieten inspireren.\nNet als de Franse schilders onderhielden ook de Nederlandse impressionistische schilders (Breitner, Israëls, Mauve e.a.)  nauwe contacten met een aantal Nederlandse schrijvers die behoorden tot de Tachtigers. De invloed die er van hun schilderkunstige opvattingen uitging op de literatuur uitte zich in een sterke zintuigelijke gerichtheid en een grote kleurgevoeligheid. In een zin als\nDe donkere vlekjes hunner lichaampjes bekriebelden en bespikkelden het groote, open plein, waarop een luwe voorjaarszon brandde.\n(F. Netscher, Studies naar het naakt model, 1886, p. 197).\ntracht de auteur de onmiddellijke indruk van het wisselende spel van licht en beweging vast te leggen en over te brengen op de lezer. \nVooral in het proza van Lodewijk van Deyssel, in het bijzonder in het 13de hoofdstuk van zijn roman Een liefde (1886), zijn voorbeelden te vinden van impressionistische beschrijvingskunst. Van Deyssel bedacht voor deze door hem sterk gepropageerde écriture artiste de term sensitivisme. Voor hem vormde het impressionisme onderdeel van de noodzakelijke stadia die de schrijver moest ondergaan om tot het hoogst bereikbare te geraken: observatie – impressie – sensatie – extase. Van Deyssel noemde het sensitivisme ‘het zijn vader overtreffende kind van de Impressie’ (Verzamelde opstellen, 1907, p. 49). Tal van andere auteurs hebben onder zijn invloed dit type impressionistisch proza, maar ook poëzie geschreven: Gorter, Van Looy, Netscher, Prins e.v.a. In Vlaanderen schreven De Mont, Teirlinck, De Laey, Buysse en Streuvels impressionistisch getint proza.\nHet literaire impressionisme kende tussen 1880 en 1910 in het Nederlandse taalgebied een hoogtepunt, vaak als een aspect van het naturalisme. Opvallend is de voorkeur voor de prozaschets (schets) als een middel om het voorlopige en vluchtige van de indruk vast te leggen. De nauwkeurige schildering van licht, kleur en beweging leidde tot het zoeken naar adequate uitdrukkingsmiddelen en waar die niet in de gangbare woordenschat voorhanden waren, tot het veelvuldig gebruik van het neologisme (‘zilverkrulden’, ‘krulrinkeling’, ‘schubbige lachjes’ e.d.) of ongebruikelijke woordkoppelingen (‘donkerglansde’, ‘licht-zwartte’, ‘goud-geel-waseming’).
********Verwoording van de bewustzijns- of gedachtestroom van een enkel (monoloog) personage. Sinds het laatste kwart van de 19de eeuw werd dit het stijlmiddel bij uitstek van een psychologiserend vertellen dat geïnteresseerd is in de weergave van de zgn. stream of consciousness van het personage, d.w.z. de stroom van opeenvolgende en in elkaar overvloeiende stemmingen, gemoedstoestanden, gevoelens, gedachten, herinneringen, aandriften, enz. Men onderscheidt twee basisvarianten:\nDe directe monologue intérieur, waarbij de vertelinstantie zich helemaal op de achtergrond houdt, zodat de lezer a.h.w. rechtstreeks de innerlijke verwoording afluistert van de bewustzijnsstroom der personages, zoals in de Molly Bloom-episode uit Ulysses (1922) van J. Joyce. De gedachten enz. van het personage worden daarbij weergegeven d.m.v. vrije directe rede. Sommigen pleiten ervoor om de term stream of consciousness te beperken tot deze techniek, waarbij de auteur zonder interventie het gehele mentale proces van een van zijn personages als een ononderbroken en vaak erg chaotische bewustzijnsstroom weergeeft.\nDe indirecte monologue intérieur, waarbij de verteller of een personage de bewustzijnsstroom aankondigt, begeleidt of commentarieert, zoals in de meeste romans van V. Woolf. De gedachten enz. van het personage worden daarbij typisch weergegeven d.m.v. vrije indirecte rede, die men soms ook aanduidt met de Franse term style indirect libre.\nDe monologue intérieur in de literatuur werd sterk bevorderd door de opkomst van de psychologie (o.m. William James, broer van de Amerikaans-Engelse romancier Henry James, en spoedig ook het werk van Freud). Daardoor kreeg de auteur de gelegenheid zijn personages van binnenuit te tekenen en hun innerlijke drijfveren en bewuste of onbewuste motieven aan de lezer te tonen. In Frankrijk, waar dit stijlmiddel zijn oorsprong vindt, werd het met succes toegepast o.a. door E. Dujardin en later door o.m. M. Proust, V. Larbaud en N. Sarraute, die het ‘sous-conversation’ noemde. Het werk Les lauriers sont coupés (1887) van Dujardin geldt als het formele voorbeeld bij uitstek. Een bekend Nederlands voorbeeld van de monologue intérieur treffen we aan in S. Vestdijks Meneer Vissers hellevaart (1936).
********Blijspel waarvan de handeling bepaald wordt door de gecompliceerde verwikkelingen waarin de personages verstrikt raken en waarin het komische voor een belangrijk deel veroorzaakt wordt door de kennisvoorsprong van de toeschouwer, de zgn. dramatische ironie. Doorgaans is de intrige van zo’n blijspel gebaseerd op list, bedrog en onwetendheid van de personages. Het blijspelkarakter ontstaat mede door de gelukkige ontknoping (happy end(ing)), waarin list en bedrog worden ontmaskerd en onwetendheid wordt opgelost.\nVoorbeelden van intrigeblijspelen kunnen worden aangewezen in het werk van Molière, bijv. L’école des maris (1661) of Tartuffe (1664). Nederlandstalige voorbeelden zijn Thomas Asselijns Jan Klaasz. of gewaande Dienstmaagt (1682) of Pieter Langendijks Het wederzyds huwelyksbedrog (1714).
********Middeleeuwse kopiisten – later ook zetters in drukkerijen – lazen een gedeelte van de te kopiëren tekst en dicteerden zichzelf deze tekst tijdens het kopiëren. Dit dictée intérieure is de oorzaak van een aantal psychische contaminaties, dicteerfouten of hoorfouten en op het oog onzuivere rijmen als bijv.\nIc weets u danc ende lof mede\nAl dat ghi mi hebt vertelt\nMaer uwer dochter ghine sult\nU verbelgen [...]\n(Flandrijs, ed. De Graaf, 1980, vs. 289-292)\nwaar de kopiist niet de door het rijm vereiste vorm ‘selt’ schreef, maar als gevolg van dictée intérieure de hem vertrouwde(re) vorm ‘sult’.\nNu nog is dictée intérieure de oorzaak van vele typografische en orthografische onvolkomenheden. 
********
********Geschrift waarin aantekening wordt gehouden van dagelijkse voorvallen, al dan niet vergezeld van commentaar. Zo hield Constantijn Huygens van zijn diplomatieke missie naar Venetië in 1620 een dagboek bij in het Frans (zie de ed. Worp) dat onder de titel Journaal van de reis naar Venetië (2003) door F.R.E. Blom vertaald en uitgegeven werd en dat tevens beschouwd kan worden als een reisverslag (reisbeschrijving).\nVaak wordt de term ‘journaal’, hoewel er strikt genomen geen onderscheid is met het dagboek of het reisverslag, bij uitstek gebruikt voor het verslag van een scheepsreis. (vgl. itinerarium, reisverhaal, logboek of scheepsjournaal). Bekende voorbeelden van scheepsjournalen zijn die van Gerrit de Veer: Waerachtighe beschrijvinghe van drie seylagiën, ter werelt noyt soo vreemt ghehoort (1598) en W.Y. Bontekoe: Journael ofte gedenckwaerdige beschrijvinghe vande Oost-Indische reyse (1646
********Blijspel waarin anders dan in het karakterdrama, waarin een personage psychologisch uitgediept wordt, de hoofdpersoon een bepaald type vertegenwoordigt waarvan bepaalde eigenschappen sterk worden aangezet, zodat het vaak karikaturale trekken krijgt. De meest voorkomende typen zijn de vrek, de intrigant, de hypochonder of de opschepper.\nMolière (1622-1673) schreef succesvolle toneelspelen die als voorbeeld kunnen gelden, zoals L’avare (1668), Le bourgeois gentilhomme (1670) en Le malade imaginaire (1673). Maar al voor Molière werden dit type blijspelen geschreven naar het voorbeeld van Plautus en Terentius, al werden die toen nog niet zo genoemd. In het Nederlandse taalgebied kunnen Hoofts Warenar (1617) en Bredero’s Spaanschen Brabander (1617) als voorbeelden van karakterblijspelen genoemd worden.
********
********Klaaglied (elegie) in de Franse middeleeuwse en de Engelse renaissancistische literatuur, binnen de Nederlandse letterkunde gereserveerd voor een satirische of humoristische pseudo-klacht, bijv. Pieter Elzeviers ‘Op een tabaks-doos, gevonden in het papier-laatjen van een kakhuys’:\nAh Doos! ah arme Doos! wel waar komt dit van daan?\nDat gy, verschoveling! dus achter af moet staan?\nU meester is wel wreet, ô Doosjen! hy verlaatje,\nEn zendje na 't Secreet, by Strontje-broer je maatje.\nHet Doosjen op-nemende.\nZyt gy dan aldus verstooten / Van u Heerschop? dat gy hier\nIn het Kakhuys werdt geslooten / By het kruydige papier?\nArme Doos! wat zijn de reden? / Doet men u die schanden an?\nDat ghy moet dees plaets bekleden! / Was u baes zoo een Tyran?\nKom ghy sult dan by me leven / Nobel Doosje met Toeback,\n'k Zal u beter rust-plaets geven / In mijn bommezijne zack
********Term geïntroduceerd door de structuralist Cl. Lévi-Strauss in zijn anthropologische studie La pensée sauvage (1962) over het mythische denken in zgn. primitieve culturen. Lévi-Strauss vergelijkt er de bricoleur (knutselaar) met de ingenieur. De ingenieur is een professional die volgens een abstract vooraf bedacht plan gespecialiseerde hulpmiddelen gebruikt voor gespecialiseerde doeleinden
********Strakke dichtvorm bestaande uit vijf elfregelige strofen met rijmschema ababccddede, gevolgd door een vaak allegorische (allegorie), slotstrofe (envoi) van vijf versregels rijmend met de vijf laatste versregels van de voorgaande strofen. Het laatste vers wordt telkens herhaald als refrein-1. Deze ingewikkelde strofevorm, ontstaan uit de grande ballade-2, werd vooral gebruikt door auteurs als Eustache Deschamps (1346-1407) en Jean Marot (1463-1526). Bijv. ‘Le Remède de Fortune’ van G. Machaut (1300-1377).
********Literair-muzikale kleinkunstvorm bij voorkeur uitgevoerd in kleine theaters door kleine gezelschappen, soms zelfs door één cabaretier (onemanshow). Cabaret is divers: gewoonlijk bestaat het programma uit een afwisseling van liedjes, sketches, conferences, dans e.d. De inhoud is evenzeer afwisselend: parodie, persiflage, kolder, humor, satire, maar kan ook romantisch en zelfs sentimenteel zijn. De onderwerpen worden meestal ontleend aan de sociale en politieke actualiteit en vooral daarin onderscheidt het cabaret zich van revue-1 en varieté.\nHet cabaret stamt uit Parijs, waar het in de 19de eeuw begon met Le chat noir in Montmartre, waarin o.m. Emile Goudreau, Rodolphe Salis en Aristide Bruant meewerkten. Die laatste doopte in 1885 Le chat noir om in Le Mirliton. Het was een soort kunstenaarskroeg die werd opengesteld voor publiek en waar werd opgetreden door zangers, musici en voordrachtskunstenaars. Voor de voorstellingen werd betaald in de vorm van consumpties. In Nederland werd dit type cabaret overgenomen door Eduard Jacobs (1868-1914) en later opnieuw tot leven gewekt door Sieto Hoving (1924). Het Nederlandse cabaret ontwikkelde zich echter meer tot optreden in theaters. In het eerste kwart van de 20ste eeuw speelde het cabaret een belangrijke rol in de kunst van de avant-garde. Vermelding verdient in dit verband het ‘Cabaret Voltaire’ in Zürich (1916) en de ‘Veldtocht’ van Theo van Doesburg e.a. in Nederland (1922).\nDe belangrijkste cabaretiers van de beginperiode van het cabaret in Nederland waren Eduard Jacobs, J.H. Speenhoff (1869-1945), Jan-Louis Pisuisse (1880-1927) en Louis Davids (1883-1939). Na de Tweede Wereldoorlog bepaalden vooral Wim Kan (1911-1983), Wim Sonneveld (1917-1974) en Toon Hermans (1916-2000) het gezicht van het cabaret. Daarnaast en daarna kwam er veel nieuw talent, in groepen (bijv. Lurelei, Don Quishocking, Neerlands Hoop) en individueel (Sieto Hoving (1924-2016), Jasperina de Jong, Herman van Veen, Paul van Vliet, Fons Jansen e.v.a.). Freek de Jonge introduceerde nieuwe elementen, zoals het zgn. anticabaret. Aparte vermelding verdient het TV-cabaret, met o.a. Kees van Kooten en Wim de Bie.\nSommige cabaretiers schreven hun eigen teksten (bijv. Toon Hermans, Ivo de Wijs, Drs. P., Freek de Jonge), anderen lieten zich daarvan voorzien door auteurs als Annie M.G. Schmidt, Michel van der Plas, Guus Vleugel, Jan Boerstoel, Willem Wilmink e.a..\nHet cabaret in Vlaanderen heeft een eigen ontwikkeling doorgemaakt waarin o.m. Urbanus en Kamagurka een markante rol spelen en waarop Tom Lanoye, Geert Hoste en Wim Helsen een eigen stempel drukten.\n\n\n\n\n\n\n\nLe Chat Noir. [bron: Ansichtkaart tentoonstelling Théophile Alexandre Steinlen: Meester van Montmartre, Kunsthal Rotterdam, 22 sept. 2007 - 20 jan. 2008].
********Bibliotheekterm, gewoonlijk gebruikt in verband met atlassen. Een factice atlas is de kaartencollectie van een verzamelaar, samengesteld uit diverse bronnen zoals reguliere atlassen, aangevuld met prenten uit stedenboeken en handschriftelijk materiaal en vaak gebonden in fraaie banden. Een prachtig voorbeeld is de 46-delige Atlas Blaeu-Van der Hem in de Österreichische National Bibliothek met als basis de Atlas Maior van Blaeu, aangevuld door de Amsterdammer Laurens van der Hem met o.a. vier delen handschriftkaarten van de VOC. Ook de Bijzondere Collecties van de Universiteit van Amsterdam bezitten een factice atlas, de Atlas der Nederlanden in 9 delen van zeer diverse inhoud en van een onbekende verzamelaar. 
********Het conserveren van een blad papier of perkament door het aan weerszijden te beplakken met acetaatfolie. Deze techniek wordt tegenwoordig bij het restaureren niet meer toegepast, omdat het laminaat niet meer verwijderd kan worden zonder onherstelbare schade aan te richten aan het papier of perkament. Een voorbeeld van een gelamineerd handschrift zijn de Amsterdamse fragmenten van het Roelantslied (ed. Van Dijk, 1981), die bewaard worden in de UB Amsterdam, onder signatuur I A 24I.
********Van origine Noord-Frans danslied (zie minnelied-1) dat in de tweede helft van de 13de eeuw zijn intrede aan het hof deed en dat zijn grootste bloei bereikte in de 14de en 15de eeuw. Een virelai begint met het refrein-1 en bestaat gewoonlijk uit drie strofen van negen versregels die op grond van twee rijmklanken in twee metrisch verschillende delen gescheiden zijn. Het eerste deel, de front (kop), heeft rijmen die per strofe wisselen. In het tweede deel, de cauda (staartrijm), zijn de rijmen als in het refrein. Een Middelnederlands voorbeeld van een virelai is: ‘ic sac noit so roden munt’ van hertog Jan I van Brabant (1252-1294). \nDe term virelai wordt ook gebruikt voor een verwante Franse dichtvorm die ontstond uit de ballade-2 (vandaar ook ‘chanson balladée’ genoemd). In zijn eenvoudigste structuur telt dit kunstlied vijf strofen, samen 21 versregels, die als volgt verdeeld worden: refrein (vijf versregels), eerste strofe (drie versregels), tweede strofe (drie versregels), derde strofe (vijf versregels), refrein (vijf versregels). Na het refrein komt een keerpunt (le lai vire) en kan de dichter verdergaan met drie strofen en een refrein. Het patroon kan zolang herhaald worden als de dichter het wenst.
********De term lectuur wordt doorgaans in verschillende betekenissen gebruikt. In de eerste plaats duidt men er de handeling mee aan van het lezen van een tekst, zoals in het volgende voorbeeld: ‘Tijdens mijn lectuur van dit boek ben ik op verschillende inconsequenties gestuit’. Daarnaast wordt de term vaak denigrerend gebruikt om teksten aan te duiden die louter als leesstof ter verpozing dienen: leesvoer voor de massa. In deze zin is lectuur synoniem voor triviaalliteratuur.\nIn de literatuurwetenschap wordt de Franse term ‘lecture’ overgenomen om de tekstpraktijk aan te duiden waarbij de hermeneutische procedure die op de tekst wordt toegepast leidt tot een herschrijving van die tekst die kan worden opgevat als het verslag van een betekenistoekenning aan die tekst. Een voorbeeld daarvan vindt men in M. Angenot, ‘Lecture intertextuelle d’un texte de Freud’ in Poétique 56 (1983).\nEn tenslotte wordt de term lectuur toegepast in de zin van herschepping van een tekst door een lezer, die daarmee de co-auteur van die tekst wordt (lisible/scriptible).
********Wereldbeschouwing waarin het standpunt wordt gehuldigd dat de mens bepaald is door machten of wetmatigheden die zijn leven zodanig bestemmen dat hij daar zelf geen of nauwelijks invloed op kan uitoefenen. Al in de oudheid speelde fatalisme een rol in het werk van de klassieken en ook in de 17de eeuwse literatuur is het fatum een terugkerend thema, o.m. in de tragedie. Is de mens onderworpen aan Gods voorzienigheid of handelt hij uit vrije wil? Deze vraag speelt een rol in de discussies over godsdienst en is onderwerp in tal van teksten. Maar vooral in het naturalisme speelt het noodlot als fatale macht een grote rol, op z’n minst als discussiepunt. Onder invloed van het positivisme werd het fatalisme in de 19de eeuw vooral begrepen als een noodlottige onderworpenheid aan wetten van afkomst, milieu en omstandigheden (determinisme). Dit pessimistische wereldbeeld vindt men terug in het werk van naturalisten als Louis Couperus (bijv. Noodlot, 1890), Marcellus Emants (Een nagelaten bekentenis, 1894) en Gustaaf Vermeersch (De last, 1904). In deze romans wordt de onvermijdelijke ondergang van de personages in de eerste plaats verklaard uit de onmacht om zich tegen deze bepalende omstandigheden te verzetten. Dat het fatalisme onderwerp van discussie was blijkt o.m. uit het feit dat andere naturalisten er nu juist van uitgaan dat de mens een vrije wil bezit. Zola bijvoorbeeld betoogt dat juist kennis van de determinerende omstandigheden in staat stelt om de toekomst van mens en maatschappij gunstig te beïnvloeden.
********Onderscheid gemaakt door de Franse criticus Roland Barthes tussen ‘leesbare’ (lisible) en ‘schrijfbare’ (scriptible) literaire teksten. Teksten van de eerste soort nemen bekende literaire en culturele codes ongewijzigd over. Ze zijn daardoor slechts tot op zekere hoogte polyinterpretabel (zie polyinterpretabiliteit) en lijken een oorspronkelijke en coherente betekenis te hebben. In feite wordt de ‘juiste’ lectuur aan de lezer a.h.w. opgedrongen, de lezer wordt in een passieve, receptieve rol gedwongen. Een voorbeeld hiervan is de klassieke realistische roman. Een schrijfbaar werk daarentegen, zoals de nouveau roman, doorbreekt de traditionele codes in die mate dat elke inperkende lectuur onmogelijk wordt. De schrijfbare tekst is a.h.w. nog niet leesbaar (hij wordt door de traditionele kritiek vaak ‘onleesbaar’ genoemd) en daardoor betrekt hij de lezer actief bij het vormen van tekstbetekenissen. Elke ‘lecture’ wordt daardoor ook een ‘écriture’
********
********Extreme vorm van surrealistische visuele poëzie, waarbij de tekens louter om hun grafische en ruimtelijke waarde gebruikt worden. Deze ‘onleesbare’ teksten, die in zekere zin onuitspreekbaar en onverstaanbaar zijn, moeten echter niet geplaatst worden in de traditie van de nonsensicale poëzie, maar zijn een late uitloper van de Dada-revolte (zie dadaïsme). De voornaamste pleitbezorgers van het lettrisme, Isidore Isou en Maurice Lemaître, beschouwden dit type poëzie als de absolute bevrijding van het ‘poème en prose’. Het destructieve karakter dat deze vorm van literatuur kenmerkt, maakt dat het niet verward mag worden met de in de Nederlandse letteren meer bekende atonale poëzie en concrete poëzie.
********Toneelterm voor een uitbeelding door zwijgende personen van een tafereel (allegorisch, Bijbels of historisch), hetzij als onderdeel van een toneelspel, hetzij als afzonderlijk geheel. Soms worden tableaux vivants door een gesproken tekst verduidelijkt. In de middeleeuwen komen tableaux vivants voor in het mysteriespel en de moraliteit. De rederijkers voerden tableaux (toog) mee op wagens tijdens hun optochten. Tijdens de renaissance werden (stomme) vertoningen ingericht bij belangrijke historische gebeurtenissen als de Vrede van Münster (1648) en bij intochten van staatshoofden als Christina van Zweden in 1656 en Amalia van Solms in 1659.\nOok kunnen vertoningen ingelast worden in de tragedie, al worden die meestal niet expliciet in de tekst aangegeven. Een aantal van de zogenaamde ‘stomme personagien’ die vaak wel aangegeven worden, zal te zien geweest zijn in de vertoningen (bijv. Witte van Haemstede in Vondels Gysbreght). Diverse stukken van Vondel zijn gelardeerd met vertoningen, ontworpen door Jan Vos, bijv. de Gysbreght van Aemstel, Maeghden en Gebroeders. In Jan van Arps Chimon worden de vertoningen uitdrukkelijk aangegeven (fol. G4 recto): ‘I. Vertooninghe. Waer Florimondt trouwt Luciana, in Iunoos Tempel door den Priester
********Romangenre ontstaan in de eerste helft van de 18de eeuw, waarin de ‘libertin’ (libertinisme) als petit-maître een geliefkoosd personage was. De bekendste auteurs van libertijnse romans zijn Crébillon fils (1707-1777) en Charles Duclos (1704-1772). Vanaf 1750 kan men van een echte literaire stroming spreken die zich afzet tegen het sentimentalisme. Ze culmineert in de romans van Laclos (Les liaisons dangereuses, 1782) en loopt uit in het werk van markies de Sade.
********Illustratietechniek behorend tot de machinale diepdruk. Een goed ontvette plaat wordt bedekt met asfaltpoeder en aangebakken. Daarop komt een laag pigmentpapier. Een positieve dia wordt vervolgens in contact gebracht met de gevoelige laag en belicht met UV-lampen. De belichte plaat wordt uitgespoeld en geëtst op die plaatsen die niet belicht zijn. De heliogravure is in de 19de eeuw vooral gebruikt voor reproductie. Een variant op de heliogravure is de rasterdiepdruk.\n\n\n\n\n\n\n\nAfdruk van een heliogravure (1888). [bron: Bibliopolis]
********Uit het Frans overgenomen algemene verzamelnaam voor (literaire) liederen. Tot aan het einde van de 13de eeuw gaat eigenlijk de hele middeleeuwse literatuur, zowel lyriek als epiek, terug op het chanson: tekst en zang, literatuur en muziek zijn er onlosmakelijk verbonden. Terwijl de canso en het troubadourslied geleerde vormen zijn, bestond er ook een populaire variant met een 6/8 ritme, zoals men dat terugvindt in vele oude Franse volksliederen (zie chanson de femme). De oudste Nederlandse verzameling chansons vindt men in het laat-14de-eeuwse Brugse Gruuthuse-handschrift (ed. Heeroma & Lindenburg, 1966). Later werd de benaming ook gebruikt voor teksten die niet bestemd zijn om gezongen te worden, maar die enkele traditionele kenmerken van het vroegere chanson hebben behouden: korte verzen en sterk geritmeerde strofen (bijv. V. Hugo, Chansons des rues et des bois
********Term uit de paleografie en typografie voor twee of drie met elkaar verbonden letters, zonder dat er sprake is van verkorting (abbreviatuur). Men onderscheidt in de paleografie twee soorten: 1) ligaturen die ontstaan wanneer een letterdeel van de ene letter wordt gebruikt als letterdeel voor de volgende: bijv. AE -> Æ. Deze ligatuur wordt nu nog wel gebruikt, bijv. in Æneas
********Term uit de codicologie voor het aanbrengen van de bladspiegel, voorafgaand aan het kopiëren. De afstand van de lijnen werd door prikken aan de rand van het te beschrijven oppervlak aangegeven. Tot de 12de eeuw gebeurde het liniëren – ook aflijnen of afschrijven genoemd – meestal ‘blind’, d.w.z. dat de lijnen met een scherp puntig voorwerp werden getrokken, zodat aan de ene zijde een ribbel zichtbaar werd en aan de andere een groef. In de 12de eeuw begint men met loodstift te liniëren, vanaf de 13de eeuw ook met inkt. Vóór de 13de eeuw schrijft men doorgaans op de bovenste lijn, maar vanaf het begin van de 13de eeuw laat men die vrij.\n\n\n\n\n\n\n\nFragment van de Bijbel voor de stichtsheer van de St. Mariakerk in Utrecht (ca. 1476). [bron: J.H. Marrow (red.), Die goldene Zeit der Holländische Buchmalerei (1990), p. 220].
********Lijst van stukken (toneel, muziek) die door een uitvoerend kunstenaar of een gezelschap voor een publiek kunnen worden op- of uitgevoerd. Dikwijls beperkt men de term door hem toe te passen op een reeks uit- of opvoeringen die voor één seizoen op het programma staat. \nVan sommige stukken wordt gezegd dat ze ‘repertoire houden’, waarmee men bedoelt dat ze regelmatig worden opgevoerd omdat er steeds weer belangstelling van het publiek voor blijkt te bestaan. Dat is bij uitstek het geval met het ‘klassieke repertoire’, de grote klassieken van het theater (Shakespeare, Molière e.v.a.) of de muziekgezelschappen (Beethoven, Brahms, Schubert e.v.a.). De zgn. repertoiregezelschappen brengen vooral uitvoeringen die gebaseerd zijn op de canon-1 van erkende meesterwerken.
********Term uit het Russisch formalisme, voor het eerst gebruikt door R. Jakobson in 1921, waarmee het literair-zijn van talige communicatie wordt aangeduid, nl. een specifiek aspect ervan dat van alle andere aspecten (bijv. mededelende, appellerende, enz.) kan worden onderscheiden en als dusdanig beschreven, hoewel het slechts in en met die andere taalaspecten kan ontstaan. Literariteit is aldus een complex begrip dat als gelaagdheid van niveaus (klank, betekenis, voorgestelde wereld, e.d.) moet worden benaderd: de taal vestigt er de aandacht op zichzelf. Literariteit mag niet gelijkgesteld worden met ‘behorend tot de literatuur’. Immers, talige communicatie die de aandacht op zichzelf vestigt (zie communicatiemodel), hoeft niet per se literatuur te zijn (denken we maar aan de poëtische functie in reclametaal), terwijl anderzijds het behoren tot de literatuur, al naar gelang van plaats en tijd, op heel wat andere dan specifiek talige gronden gebaseerd kan zijn.\nZie ook literatuur.
********Term uit de literatuurkritiek voor een literatuuropvatting van auteurs die het belang van hun teksten niet in de eerste plaats in de literaire aspecten ervan zien, maar in een buiten de literatuur gelegen functie die doorgaans van politieke, sociale, religieuze of soortgelijke aard is. Engagement (letterlijk: zich ergens toe verplichten) duidt op de zelfopgelegde verplichting van de kunstenaar zich met zijn werk in dienst te stellen van een politiek, sociaal of moreel ideaal en zo mee te werken aan de verandering van de samenleving om dat ideaal te verwezenlijken.\nGeëngageerde literatuur komt in allerlei genres voor. Het is vrijwel ondoenlijk om vast te stellen waar de grenzen liggen van wat men wel of niet geëngageerd kan noemen. Doorgaans plaatst men geëngageerde literatuur tegenover autonomistische literatuur (autonomiebewegingen, l'art pour l'art). Sötemann spreekt bij geëngageerde poëzie van onzuivere poëzie en stelt haar tegenover zuivere poëzie. Dat onderscheid heeft het voordeel dat ze gebaseerd is op objectief vaststelbare poëticale opvattingen die door dichters zelf worden verwoord. Een probleem blijft dan echter wel dat ook autonome literatuur vanuit een sterk sociaal engagement kan zijn ontstaan. Dat blijkt bijv. uit de doelstellingen van het modernisme: het leven te vernieuwen door de kunst als uitgangspunt te nemen voor de esthetisering van de samenleving. Veel modernisten waren dan ook politiek actief als socialist of communist, soms zelfs als fascist. Er wordt wel onderscheid gemaakt tussen inhoudelijk (inhoud) en formeel (vorm) engagement, maar vaak blijken de formele keuzen die auteurs voor hun teksten maken inhoudelijk bepaald, zodat het niet erg zinvol lijkt dit onderscheid over te nemen.\nDe hierboven gegeven omschrijving van engagement maakt duidelijk dat de term een breed toepassingsgebied heeft en tal van genres en gebieden bestrijkt, zoals propagandaliteratuur, sociale literatuur, tendensliteratuur, didactische literatuur, feministische literatuur en religieuze poëzie.\nBekende geëngageerde schrijvers zijn onder meer André Malraux, Doris Lessing, Bernard Shaw, Bertold Brecht, Breyten Breytenbach, Aleksander Solzjenitsyn en Vaclav Havel. Nederlandstalige geëngageerde auteurs zijn bijv. Herman Gorter, Henriëtte Roland Holst, Theun de Vries, A.M. de Jong, Piet van Aken en Louis Paul Boon. De tijdschriften Links Richten (1932-1933) en Tijd en Mens (1949-1955) zijn voorbeelden van sociaal geëngageerde periodieken.
********De 17de- en 18de-eeuwse nazaten van laatmiddeleeuwse volksboeken en prozaromans. De naam gaat terug op de Franse ‘livres bleus’ (zo genoemd naar hun blauwe omslag) die sedert 1596 werden uitgegeven door Nicolas I Oudot. De boekjes werden niet via de boekwinkel, maar door leurders (colportage) en marskramers (Eng. chap books < chapman = marskramer) aan de man gebracht. De inhoud is van velerlei aard (o.m. ook almanakken, tover- en bezweringsboekjes, liederboekjes, enz.) en wordt gerekend tot de triviaalliteratuur. In de 17de eeuw wordt de term blauwboekje ook gebruikt in de zin van pamflet.\n\n\n\n\n\n\n\nDie evangelien van den spinrocke. [bron: E.H. van Heurck, De Vlaamsche volksboeken (1943), p. 132]. 
********Een schildering van omgeving, dialect, zeden, gewoonten, kleding en historische setting in een literair werk. Het gaat er daarbij niet om een zo realistisch mogelijke beschrijving te geven, maar veeleer om het oproepen van sfeer en achtergronden van het vertelde en het voor de lezer aannemelijk maken daarvan.\nCouleur locale wordt als stijlmiddel vooral gebruikt in genres als de streekliteratuur, het literair reisverhaal en de historische roman.
********Drukkersterm voor bedrukt of beschreven perkament en papier dat niet meer van nut was en daarom versneden werd om dienst te doen als versteviging van een boekband. Vellen die gediend hadden als proefdruk of drukproef konden tot maculatuur versneden worden, maar ook codices (codex) die als kopij in een drukkerswerkplaats gebruikt zijn, werden in repen tussen de boekband verwerkt als hartstrookjes. Uit oude boekbanden komen dientengevolge vaak fragmenten van Middelnederlandse teksten tevoorschijn
********Term uit de paleografie voor een lettersoort waarvan alle letters dezelfde hoogte hebben (bijv. L en E zijn even hoog) en er geen schachten van letters naar boven of naar beneden uitsteken (bijv. P staat net als A op de schrijflijn). Onderscheiden worden de capitalis quadrata, de capitalis rustica en de capitalis cursiva. In het dagelijks spraakgebruik noemt men de majuskel een hoofdletter
********Naam voor een foutief woordgebruik (paragram) dat bedoeld of onbedoeld grappig is. De term geraakte ingeburgerd via de sprekende naam van een toneelpersonage dat zich vaak aan dergelijke versprekingen schuldig maakt, nl. Mrs Malaprop in The rivals (1775), een komedie van R.B. Sheridan. De vergelijkbare term 'dogberryisme' is afkomstig van het zich eveneens vaak vergissende personage Dogberry uit Shakespeare's Much ado about nothing (1600).\nKenmerkend voor dit type van taalfout is dat de spreker zich belangrijker of geleerder wil voordoen dan hij of zij eigenlijk is, en door de mand valt bij het gebruik van een hoger register of een verfijnder woordenschat dan hij normaal gehanteerd zou hebben. Het malapropisme ontstaat dus eigenlijk uit een onvoldoende copia verborum. Als element van literaire of dramatische karakterisering wijst het doorgaans op een discrepantie tussen intelligentie, opvoeding of sociale afkomst enerzijds en sociale ambitie anderzijds.\nGeorge W. Bush werd zodanig berucht omwille van zijn malapropismen (bijv. ‘They misunderestimated me’) dat de term ‘bushism’ ingeburgerd raakte in het Engels. Een Nederlands voorbeeld is: ‘De patiënt kreeg slechts een placenta toegediend’ (voor placebo). Een bundel amusante versprekingen en verschrijvingen, waaronder malapropismen, werd gepubliceerd door het Genootschap Onze Taal onder de titel Een slipje van de sluier (1991).
********Laatmiddeleeuwse parodie op een oorkonde, edict, statuut, mandement enz.: alle kerkelijke en wereldlijke rechtshandelingen kunnen geparodieerd worden. Het genre is een vast onderdeel van de vastelavondviering: met een spotmandement wordt de tijdelijke omverwerping van de gevestigde orde door de vorming van een zottenrijk tijdens de vastelavondfeesten bekrachtigd. De zottenvorst begroet zijn onderdanen, maakt zijn hofhouding bekend en kondigt wetten en verordeningen af die een gedrag vereisen dat het tegenovergestelde is van het gewenste gedrag in de normale, geordende samenleving. De Eedt van Meester Oom (1551) is een goed voorbeeld van de spelvormen die deze teksten vertegenwoordigen: alle betrokkenen krijgen in het spotrijk een nieuwe functie.\nHet spotmandement wordt ook gebruikt om de statuten vast te leggen van quasi-orden als het gilde van de Blauwe Schuit. In het mandement worden nieuwe leden uitgenodigd om toe te treden tot het gilde. Die leden moeten wel alles doen wat in het normale leven liederlijk en onproductief en daarom bedreigend voor de geordende samenleving is: zuipen, vreten, nachtbraken, gokken, vreemdgaan, luieren etc. Degenen die echt ernstige misdaden begaan (bijv. dieven en moordenaars), worden echter uitgesloten. In deze spelvorm is het spotgilde tijdens de vastelavondviering tijdelijk aan het bewind om spanningen te ontladen, angsten uit te bannen, nieuwe regels te testen en kritiek uit te oefenen door middel van de omkering van de bestaande normen en waarden. De burgerij speelt de verbanning van alles wat haar bestaan bedreigt door deze te personificeren als dwazen die vertrekken per schip, zoals: verpauperde adel, corrupte geestelijken, brassende rijkeluiszoontjes, geile nonnen en oude vrijsters.
********Witte rand (wit-1) rondom de bladspiegel of zetspiegel. Men onderscheidt een boven- of kopmarge, waarin paginering, foliëring of een kopregel kunnen voorkomen. In de beneden- of staartmarge wordt ook wel gepagineerd. Daarnaast kan men in de benedenmarge een katernsignatuur, een reclame of custode aantreffen. Door het bijsnijden van de bladen voor het binden, kunnen deze marginalia soms wegvallen.\nIn de binnen- en buitenmarge treft men regelmatig glossen, noten (noot), commentaar of een synopsis aan (een noot aan de voet van een pagina, een zgn. voetnoot, maakt echter deel uit van de bladspiegel). Vaak zijn deze marginalia oorspronkelijk, maar even vaak zijn het gebruikssporen.\nVoor een middeleeuwse codex geldt: hoe ruimer de marges, des te kostbaarder het boek, want perkament was duur en het was economischer om het dicht te beschrijven. Ook moderne bibliofiele werken onderscheiden zich door ruimere marges.
********Theatervorm waarin de personages door met de hand bewogen poppen worden voorgesteld. Daarvoor worden verschillende soorten poppen gebruikt, zoals handpoppen (waarbij de kleding de hand verbergt), wajangpoppen (platte poppen die een schimmenspel opvoeren: wajang), maar ook marionetten die met draden van bovenaf of met stangen van onderaf gemanipuleerd worden. Alle toneelvormen kunnen ook als poppenspel worden opgevoerd, maar er is een voorkeur voor de komische sketch, zoals in de poppenkast met Jan Klaassen en Katrijn.\nHet oudste marionettentheater van Nederland staat in Amsterdam en werd in 1923 opgericht door Bert Brugman. In België zijn er o.m. de Antwerpse Poesjenellen en het Brusselse theater van Toone. Maar het poppentheater is ouder en komt voor in alle tijden en culturen. Veel literaire teksten zijn voor het poppenspel bewerkt, zoals bijv. De leeuw van Vlaanderen (1838) van H. Conscience en Louis Paul Boons roman De bende van Jan de Lichte (1957). Ook voor televisie werden poppenspelen gemaakt, zoals de populaire serie The muppet show en de Nederlandse serie De Fabeltjeskrant.\n\nDe Nederlandse Vereniging voor het Poppenspel beheert een uitgebreide bibliotheek over dit onderwerp.\n\n\n\n\n\n\n\nPoppentheater ''Peerdrups b.v.'' van Damiët van Dalsum en Otto van der Mieden. [bron: R. Bulthuis, Marionetten. Een monografie over poppenspel (1980), t.o. p. 90]
********Eén van de mogelijke vormen van bekentenisliteratuur waarin een auteur terugblikt op (een deel van) zijn leven en zijn herinneringen daaraan beschrijft samen met zijn gevoelens en oordelen daarover. Autobiografie en dagboek behoren eveneens tot de bekentenisliteratuur, maar waar de autobiografie vooral op de auteur zelf is gericht en het dagboek van dag tot dag vermeldt wat de auteur beleefd heeft, beschrijven de memoires of gedenkschriften bepaalde gebeurtenissen waarvan de auteur getuige is geweest en waarbij ook andere bekende personen (politici, kunstenaars etc.) centraal hebben gestaan. Memoires behoren tot de egodocumenten.\nBekende voorbeelden zijn de memoires van Casanova en van Winston Churchill. Een bekend Nederlandstalig voorbeeld is Herinneringen uit de oude tijd over schrijvers die ik persoonlijk heb gekend (1957) van Annie Salomons. Andere voorbeelden zijn de Gedenkschriften (1924) van Lodewijk van Deyssel, Het vuur brandde voort (1949, 19792) van Henriëtte Roland Holst-van der Schalk en Omzien in verwondering (2 dln, 1979) van A. Romein-Verschoor. Het genre is door verschillende auteurs ook als fictie beoefend, o.m. door Godfried Bomans in Memoires of gedenkschriften van Mr. Pieter Bas (1937) en door L.P. Boon in Memoires van de heer Daegeman (1975).\nDoor De Arbeiderspers te Amsterdam worden veel memoires gepubliceerd in de reeks Privé-domein.
********Term uit de drukkerij voor het met behulp van kleine tampons aanbrengen van meer kleuren direct op de koperplaat (diepdruk) of het houtblok (hoogdruk) zodat alle kleuren in één drukgang afgedrukt worden. Deze techniek wordt voor het eerst toegepast in de 16de eeuw. Niettemin krijgt Johannes Teyler in 1688 nog een octrooi van de Staten van Holland voor een meerkleurendruktechniek. Vaak zullen à la poupée afgedrukte illustraties nog met de hand bijgekleurd worden.\n\n\n\n\n\n\n\nÁ la poupée gedrukte heliogravure door Paul Delaroche getiteld Napoléon uit omstreeks 1900. [bron: R. Meijer, H.C.M. Schretlen & A. Stymmon, Coloritto. De kunst van het kleurendrukken (2003), p. 54].
********
********
********Begrip overgenomen uit de filmwereld waar het betrekking heeft op het selecteren en aan elkaar zetten van filmfragmenten (shots) om zo een bepaald effect te bereiken (beeldsyntaxis). De montage kan chronologisch of achronologisch verlopen. In het eerste geval onderscheidt men verder een descriptieve en een narratieve montage, die lineair of alternerend (parallelmontage) kan zijn. Door middel van de montage kan men beeldinhouden associëren, in reliëf plaatsen, laten contrasteren, enz. De beeldinhoud krijgt hierdoor een surplus aan informatie. De traditionele montage, ook wel fascinerende montage genoemd, tracht de kijker onder te dompelen in de magie van de beeldenwereld (empathie), terwijl de alternatieve montage de aandacht vestigt op de formele procedés en op de technische realisatie (vervreemdingseffect). In de filmgeschiedenis zijn, in de marge van het Russisch futurisme, de montage-experimenten van Eisenstein bekend.\nIn de literatuur duidt men er de techniek mee aan waarmee meerdere, vaak heterogene, soms reeds bestaande teksten of tekstfragmenten (citaat) in een groter tekstgeheel worden opgenomen of met elkaar als een zelfstandige tekst worden gepresenteerd. Het begrip is moeilijk af te grenzen van andere macrostructurele bouwprincipes van teksten. Maar doorgaans wijst montage specifiek op voortdurende verschuivingen van het vertelperspectief en/of op de discontinuïteit in de weergave van de geschiedeniselementen in een verhaal. Montage kan een belangrijke rol spelen bij de opbouw van spanning en dramatische ironie, bijv. door contrastwerking. Voorbeelden van montageteksten treft men ook vaak aan in het werk van modernistische of experimentele auteurs, bij wie wisselingen van spreker, teksttype, stijl, perspectief e.d. een desintegrerende en vervreemdende werking hebben. In het Nederlandse taalgebied treft men dergelijke effecten aan in het werk van J.F. Vogelaar (bijv. Alle vlees, 1980) en Lidy van Marissing (bijv. Reis door loopgraven, 1981). Zie ook cento en collage. \nIn het stripverhaal speelt de montage eveneens een fundamentele rol. Omdat de lezer geconfronteerd wordt met een elliptische vorm, d.w.z. geïsoleerde en eventueel omkaderde beelden die een min of meer continu verhaal oproepen, is de opeenvolging van die beelden erg belangrijk. In tegenstelling tot wat gebeurt in bijv. de film, omvat de montage meer dan de lineaire aaneenschakeling van beelden of beeldsequenties. De plaatjes van een stripverhaal worden immers ook simultaan waargenomen binnen het grotere geheel van de plaat, zodat de lezer steeds meerdere tekeningen tegelijk ziet en de verhouding met de pagina zeer verschillende vormen kan aannemen. In een stripverhaal gaat montage dan ook voornamelijk over de ‘collage’ van beelden, en niet over ‘aaneenschakeling’. Dat deze relatie bijzonder complex is, spreekt voldoende uit een zeer groot aantal montagetypes, die elk meerdere en soms contradictorische functies kunnen vervullen. Een handig onderscheid betreft dat tussen ‘retorische’ en ‘productieve’ montage dat in navolging van Benoît Peeters door heel wat auteurs als interpretatief hulpmiddel wordt gebruikt. In het eerste geval onderstrepen en versterken de grootte en de plaats van de kaders de inhoud van de beelden (een val in een ravijn wordt bijv. weergegeven door een smal verticaal plaatje)
********Term die een bepaald type vertalingen aanduidt en die berust op een seksistische vergelijking van vertalingen met vrouwen: ze kunnen ‘mooi’ zijn, of ‘trouw’, maar nooit beide tegelijkertijd. Het gaat om vertalingen van het zgn. aanvaardbare type die aan de literaire en ideologische normen en smaak van het doelpubliek voldoen (‘belles’), maar waarvoor de vertaler in aanzienlijke mate wijzigingen heeft moeten aanbrengen aan de inhoud, de structuur en/of de vormgeving van het origineel (‘infidèles’).\nIn historische zin verwijst de term meer bepaald naar de vertaalpraktijk en -reflectie van het Franse classicisme (17de-18de eeuw). Vertalingen hoorden toen elegant en verheven geformuleerd te zijn en dienden te beantwoorden aan de bon goût, de rationaliteit, het decorum en andere classicistische eisen. Deze vertaalpoëtica zal later door de romantici, met hun eis tot grotere ‘trouw’ aan het ‘origineel’, afgewezen worden.
********Verzamelnaam voor alle gelegenheidsliteratuur, proza en poëzie, met betrekking tot dood, rouw en begrafenis. Tot het mortuair proza hoort de lijkrede of grafrede en tot de funeraire poëzie worden gerekend de elegie, het grafdicht, het lijkdicht, de nenia en de threnos.
********Publicatie waarvan de auteur de opzet heeft om het publiek omtrent de herkomst ervan om de tuin te leiden. Dit gebeurt dan door het geven van foute of misleidende informatie over de ontstaansvoorwaarden ervan (auteurschap, plaats, datum, omstandigheden). In het geval van plagiaat bijv. wordt andermans werk wederrechtelijk onder de eigen naam gepubliceerd: winstbejag, opportunisme, gebrek aan inspiratie zijn er de voornaamste drijfveren van. Bij de meeste types van mystificatie wordt evenwel, net omgekeerd, het auteurschap van eigen werk op een of andere wijze verhuld. Typische procedés zijn (semi)anonimiteit (anoniem) of het gebruik van een pseudoniem, het weergeven van gefingeerde maar als historisch aangediende bronnen, ‘editoriale’ toevoegingen zoals begeleidende brieven, documenten, verklarende voetnoten die zogezegd buiten het fictionele kader van de literaire tekst zouden staan. Pseudovertalingen, ‘gevonden’ en vervolgens ‘uitgegeven’ brieven, manuscripten of dagboeken (zgn. editeursfictie), ‘authentieke’ getuigenissen, enz. en vooral goed gemaakte pastiche-2s laten zien hoe niet alleen de tekstpresentatie en de inkleding, maar ook de stijl, motieven, enz. van het werk zelf de illusie van de voorgestelde tekstoorsprong helpen creëren. Zie ook ossianisme.\nDe term heeft een vrij onbepaalde reikwijdte. Sommigen gebruiken hem in een wat engere zin: ze sluiten die gevallen uit waar ‘extraliteraire’ motieven zoals winstbejag, zelfbescherming tegen censuur of diskwalificatie van de gepasticheerde auteur de schrijver ertoe bewogen hebben zijn lezers op een dwaalspoor te brengen. Men kan ook een onderscheid maken naar gelang van de mate waarin het masker van de auteur, het mistgordijn rond zijn werk bedoeld is transparant te zijn. ‘Echte’ misleiding was bijv. zeker niet de bedoeling van U. Eco die zijn Il nome della rosa (1980) presenteert als de ‘Italiaanse vertaling van een obscure neogotische Franse versie van een zeventiende-eeuwse Latijnse editie van een tegen het eind van de veertiende eeuw door een Duitse monnik in het Latijn geschreven werk’.\nBekende Nederlandse voorbeelden zijn de Julia (1885), geschreven onder het pseudoniem Guido, maar in werkelijkheid door Willem Kloos en Albert Verwey
********Los van de oorspronkelijke, etymologische betekenis duidt de term pastiche meestal op een kunstwerk, vooral literair, waarin de stijl en de thema’s van een auteur of van een bepaalde generatie of periode worden nagebootst: het werk kan (bijna) gelezen worden alsof het echt van de hand van de gepasticheerde auteur of uit de gepasticheerde periode kwam. Daarbij worden wel eens originele fragmenten ingelast (zie pastiche-1). Dergelijke stijlnabootsingen  kunnen onbewust tot stand komen, bijv. vanuit een gebrek aan inspiratie of persoonlijkheid of vanuit overdreven bewondering voor een auteur. Dat brengt de pastiche dicht in de buurt van epigonisme, soms zelfs van plagiaat. Maar meestal wordt met pastiche een bewust toegepaste en stilistische virtuositeit vergende poëtische techniek bedoeld. Daarbij onderscheidt men twee types:\nBij een eerste type wordt duidelijk aangegeven dat het om een pastiche gaat. De pastiche is hier moeilijk af te bakenen tegenover persiflage en parodie, al berusten deze laatste minder op minutieuze stijlreconstructie en heeft ze een sterker karikaturaal en antagonistisch karakter. Soms beschouwen pasticheurs hun werk zelfs positief als een vorm van ‘toegepaste’ literaire kritiek of als een stijloefening. In de moderne Nederlandse literatuur zijn Kees Stip en Paul Claes (bijv. Mimicry, 1994) bedreven pasticheurs. \nIn een tweede type wordt gesuggereerd dat het om een ‘originele’ tekst gaat
********Term ingevoerd op het einde van de jaren 1930 door de dichter Aimé Césaire uit Martinique, later als begrip gesystematiseerd en uitgedragen vooral door de Senegalese dichter-politicus Léopold Senghor (Négritude et humanisme, 1964). Bedoeld wordt een soort ‘afrikaniteit’, het geheel van de culturele waarden van de zwarte wereld. Het begrip weerspiegelt de nood aan collectieve zelfaffirmatie en solidariteit van alle zwarten tegenover de politieke en economische maar ook culturele onderdrukking door de blanke kolonisatoren, zoals die werd aangevoeld in het Parijse milieu van jonge zwarte intellectuelen. Deze zwarte elite die in het kader van de Franse assimilatiepolitiek mocht komen studeren in het Westen, voelde zich ontheemd en miskend, en begon te reageren tegen de verfransing door een culturele ‘retour aux sources’. De nauwe relatie met de natuur, het gevoel voor het bovennatuurlijke en het magische, en de gemeenschapszin van de zwarte, door de blanke als ‘primitief’ ondergewaardeerd, werden met trots gerevaloriseerd als kenmerken van de ‘weergevonden’ Afrikaanse identiteit. Een stimulerende factor is daarbij de groeiende interesse geweest voor Afrika vanwege blanke antropologen (M. Mead), historici, grafische kunstenaars (Gauguin, Picasso), auteurs (Apollinaire, de surrealisten), muziekmakers en muziekliefhebbers (jazz, blues, spirituals), enz.\nIn de jaren 1950 ontstond een ware explosie van vooral Franstalige negritudeliteratuur, met Afrikaanse vormkenmerken (sterk ritmisch en muzikaal, repetitieve patronen, enz.) en met thema’s als verzet, lijden, idealisering van Afrika, mogelijkheid van een interraciale dialoog. De negritude-idee was daarnaast ook een belangrijk ideologisch referentiekader voor de politieke onafhankelijkheidsbewegingen. Onder andere door de politieke ontwikkelingen in Afrika en door ideologische wrijvingen heeft de negritude sinds de jaren 60 grotendeels haar aantrekkingskracht als ideaal verloren. Het verschijnsel wordt nu vaak beschouwd als een fase, belangrijk maar voorbijgestreefd, in de ontvoogding van de zwarte volkeren. De beweging bleef overigens vooral beperkt tot de Franstalige zwarte literatuur, hoewel de negritudethema’s ook wel terug te vinden zijn, maar dan in een minder theoretische vorm, in de Portugese en Engelstalige Afrikaanse literatuur. Bovendien is de negritude een specifieke uiting van een algemenere problematiek (multiracialiteit, blanke overheersing, politieke emancipatiedrang, culturele identiteitscrisis) die ook in de States, in Engeland, in het Caraïbische gebied, enz. aan de orde is. Deze problematiek krijgt trouwens meer en meer aandacht in de literatuurstudie: zie postkoloniale literatuur.
********Benaming voor een erg heterogene groep Franse literaire critici uit de jaren 60 van de 20ste eeuw die de traditionele universitaire kritiek en haar canons verwerpen. Zoals het New Criticism, het Russisch formalisme en de Duitse Werkinterpretation, bepleiten zij de autonomie van de literaire tekst, die zij vooral onderzoeken naar de wijze waarop hij als linguïstisch object werkzaam is (Barthes, Doubrovsky, Genette). Daarbij stellen ze zich structuralistisch op. De subjectiviteit van de onderzoeker (methodegebondenheid) wordt ten volle geaccepteerd
********Stroming in de Franse prozaliteratuur van na 1945 waarvan de auteurs breken met de prozatraditie door het toepassen van nieuwe technieken en het doelbewust doorkruisen van bestaande literatuuropvattingen, door hen denigrerend ‘notions périmées’ genoemd. In die zin behoren de auteurs van de nouveau roman dan ook duidelijk tot de avant-garde. Bij de schrijvers van de nouveau roman bestaat een sterke preoccupatie met de taal, die in haar (sociaal-politieke) verstarring, vooral onder invloed van de voorbije oorlog, gewantrouwd wordt. Taal die vastlegt wordt afgewezen en er wordt de voorkeur gegeven aan proza dat voorlopig en voorzichtig formuleert en dat herroepen kan worden. Ook de vormgeving is daarop gericht. De nouveau roman wordt gekenmerkt door vormexperimenten die bezwaarlijk onder één noemer kunnen worden gebracht, maar die toch alle meer tenderen naar de zakelijke beschrijving door een personage van waarneembare objecten (vandaar ook de benaming ‘école du regard’), dan naar het lineaire vertellen van een verhaal of het opbouwen van een intrige. De nouveau roman is in die zin in hoge mate experimenteel. In Nederland spreekt men dan ook bij voorkeur van experimenteel proza, al is deze term minder dan de Franse een aanduiding van een stroming. Men kan in de nouveau roman één van de vele verschijningsvormen van het postmodernisme zien. Het experimenteel karakter blijkt ook uit de zgn. ‘nouveau nouveau roman’ die zich van haar voorganger onderscheidt doordat de reflectie op de genese van de tekst centraal komt te staan: de tekst spiegelt zich in zelfherkenning (zie ook metafictie), terwijl ook het ludieke wordt uitgebuit, zoals in Claude Simons Leçon de choses (1975). \nIn Pour un nouveau roman (1963) geeft A. Robbe-Grillet een theoretisch-pamflettistische uiteenzetting van bovengenoemde denkbeelden. Prototype van de nouveau roman was N. Sarrautes Tropismes (1937). Bekende Franse auteurs van de nouveau roman zijn o.m. Marguerite Duras, Alain Robbe-Grillet (Les Gommes, 1953, La Jalousie, 1957), Michel Butor (La Modification, 1957) en Claude Simon (La Route des Flandres, 1960). Hun invloed op de na-oorlogse romanproductie is groot geweest. In het Nederlandse taalgebied is die invloed o.m. terug te vinden in het werk van Sybren Polet, Daniël Robberechts, Enno Develing, Lidy van Marissing, Paul de Wispelaere en Hector-Jan Loreis, en in de tijdschriften Diagram en Komma.
********Subgenre van de poëzie dat inhoudelijk wordt gekenmerkt door de absurde ideeënwereld die erin wordt opgeroepen (vandaar ook de Nederlandse term kolder), terwijl in de vormgeving vaak een herkenbaar traditioneel metrisch (metrum) patroon wordt aangehouden waardoor een humoristisch effect ontstaat. Vaak wordt gebruik gemaakt van niet-bestaande woorden (neologisme).\nDit genre was vooral in de Engelse literatuur in de 19de eeuw geliefd, zoals blijkt uit E. Lears The book of nonsense (1846), maar ook in Nederland zijn er tal van 19de-eeuwse voorbeelden, o.m. in het werk van De Schoolmeester. Bekend werden de latere nonsensverzen van C. Buddingh’ in diens Gorgelrijmen (1953) en Het gevleugelde hobbelpaard (1961). Dikwijls kan men achter deze nonsenspoëzie rationele bedoelingen vermoeden, maar doorgaans geeft deze poëzie blijk van het totaal verwerpen van elke logica en van de vlucht in een imaginaire, absurde wereld met bizarre eigen wetten en conventies. Vandaar dat men het genre aantreft bij vertegenwoordigers van het dadaïsme en surrealisme. Nonsenspoëzie behoort tot het genre van het light verse. Het is verwant met de burleske literatuur en met absurdisme. Soms heeft de nonsenspoëzie de vorm van een parodie of pastiche-2.\nEen goed voorbeeld van een nonsensgedicht is:\nIk ben een blauwbilgorgel,\nMijn vader was een porgel,\nMijn moeder was een porulan,\nDaar komen vreemde kind’ren van.\nRaban! Raban! Raban!\n(C. Buddingh’, Gorgelrijmen, 1953)\nBloemlezingen uit de Nederlandstalige nonsenspoëzie werden samengesteld door V. van de Reijt in Ik wou dat ik twee hondjes was (200320) en R.H. Zuidinga onder de titel Droggen zijn bedroom (1984).\n\n\n\n\n\n\n\nEerste uitgave van Lears Book of nonsens (1846). [bron: A.G.H. Bachrach e.a. (red.), Moderne Encyclopedie van de Wereldliteratuur, dl 7 (19832), p. 12].
********Begrip uit de literatuurkritiek en de genreleer, vooral bekend geworden door het werk van de Franse filosoof en criticus Gaston Bachelard (1884-1962). Enerzijds heeft de aanduiding betrekking op die tekstuele gegevens of tekstgehelen die op inhoudelijke of thematische gronden kunnen worden samengevat met de term 'droomliteratuur'. Anderzijds wordt er die taal mee bedoeld die onder invloed staat van de literaire verbeelding als werkzaam principe in een tekst
********De zgn. ‘Querelle des Anciens et des Modernes’ was oorspronkelijk een discussie tussen twee literaire groepen in Frankrijk op het einde van de 17de eeuw over de respectieve waarde van het Latijn en het Frans voor literaire doeleinden. De ‘modernen’ reageerden tegen wat zij een overdreven verering voor al wat oud was noemden. Het neoclassicisme dat in de 18de eeuw in Frankrijk sterker was dan elders in Europa, kan mede een gevolg worden genoemd van deze polemiek. In Engeland leidde een gelijkaardige discussie tot Swifts bekende satire The Battle of the Books (1704). \nIn ruimere zin wordt de uitdrukking ‘anciens et modernes’ ook gebruikt om elke vorm van generatieconflict in de literatuur aan te duiden waarbij jongeren onvrede tonen met de traditionele gang van zaken en van leer trekken tegen oudere, gevestigde auteurs.
********Taalkundige term voor het streven naar (herstel van) zuiverheid van de moedertaal door het weren van barbarismen, een streven dat meer politiek-economisch (nationalistisch-chauvinistisch) dan taalkundig-wetenschappelijk bepaald wordt. Doordat purisme vaak tot overdreven zuiveringsacties heeft geleid, heeft de term een wat negatieve bijsmaak gekregen.\nIn verschillende perioden van de taalgeschiedenis vallen puristische tendensen aan te wijzen, allereerst bij de humanisten (humanisme) die bij de reconstructie van de juiste tekst van de klassieke geschriften ook een zuiver Latijn trachtten te herstellen (puritas). Vervolgens probeerde men ook tijdens de renaissance de respectieve moedertalen op te bouwen naar het model van het Latijn (taalbouw), waarbij de zuivering een belangrijke plaats innam in het werk van de spraakkonstenaren, wetenschappers en literatoren. Tussen 1635 en 1694 deed de Académie Française een geslaagde poging om een zuiver Frans tot stand te brengen. Nog in 1994 werd in Frankrijk een poging gedaan om via wetgeving de invloed van het Engels-Amerikaans op de Franse taal te weren.\nCentraal in de puristische beweging van de 16de en 17de eeuw stond de bewijsvoering voor de oorspronkelijkheid van het Nederlands ten opzichte van met name de Romaanse talen: Becanus meende bewijzen te hebben voor het Nederlands als de taal van het paradijs, een gegeven dat vervolgens gebruikt kon worden in de strijd tegen de verfranste rederijkerstaal. Van Hout, Coornhert, Spiegel, Hooft, Vondel en vele anderen wezen er bij voortduring op dat het Nederlands in geen enkel opzicht de mindere was van de ons omringende talen. Dankzij Stevin is de wiskundeterminologie grotendeels vernederlandst, maar ondanks pogingen van o.a. Hugo de Groot is dat niet gelukt met de juridische termen.\nIn de tweede helft van de 18de eeuw komt er verzet tegen de al te rigide taalzuivering van de classicisten. Na de Franse tijd volgt een nieuwe puristische golf tegen de ‘Fransche taalbastaardij’ (Staring, 1816
********Term – gebruikt o.m. in de woordleer, de vergelijkende stilistiek en de vertaalwetenschap – ter aanduiding van een samengesteld woord of een uitdrukking waarvan de structuur werd ontleend aan een andere taal, terwijl de samenstellende delen zelf tot de eigen taal behoren.\nHet betreft dus eigenlijk een vorm van ‘woordelijke’ vertaling. Zo ontstonden de woorden ‘wolkenkrabber’, ‘gratte-ciel’ (Fr.), ‘Wolkenkratzer’ (Dui.), enz. als woord-voor-woord vertalingen van het Engelse skyscraper, en dit bij wijze van neologisme. Calques worden ook wel aangeduid als leenvertaling in het Nederlands
********Oufrans genre liefdespoëzie waarin een ridder een herderinnetje tracht te verleiden. Het genre wordt gekenmerkt door een groot aandeel van de dialoog in deze lyriek, waaraan soms ook de minnaar van de herderin deelneemt in zijn poging haar voor zich te behouden.\nDe toon van de pastourelle is doorgaans ironisch, soms zelfs cynisch. Het genre ontstaat in de 12de eeuw in de Provence, duikt vervolgens op in Noord-Frankrijk en rukt vandaar op naar andere Europese taalgebieden. Het ligt waarschijnlijk mee ten grondslag aan de pastorale-1, de bucolische poëzie en de ecloge.
********De theologische wetenschap die zich bezighoudt met de bestudering van het geloofsgetuigenis, de geloofsbezinning en de geloofsverkondiging van de kerkvaders.\nAnders dan bij de patrologie, de literatuurgeschiedenis van de christelijke oudheid, is de doelstelling van de patristiek niet descriptief maar prescriptief van aard. Bij het ontstaan van de patristiek als zelfstandige theologische wetenschap rond 1800 werd de methode sterk door een leerstellige vraagstelling bepaald
********
********Bescherming van kunsten en wetenschappen door gezag en autoriteit zonder financiële bijdragen zoals dat met het mecenaat het geval is. Een auteur die in zijn werk enigszins afwijkende opvattingen wil uitdragen, kan zich tevoren verzekeren van de steun van een erkende autoriteit op het desbetreffende terrein, hetgeen zijn publicatiemogelijkheden kan vergroten en hem kan beschermen tegen kritiek of zelfs censuur. Een dergelijk patronage zal de auteur in een voorwoord of opdracht niet onvermeld laten.\nIn 1604 bijvoorbeeld draagt Wallich Sywaertsz zijn Roomsche mysterien op aan Jacobus Arminius uit dankbaarheid voor ‘U.E. goede affectie, hartelijck mede dooghen ende Pastorale sorghe’ die hij had ervaren toen zijn vrouw kwam te overlijden:\nDaerbenevens aen U.E. ootmoedelijc versoekende, dit mijn slecht onghestileert Opusculum, teghens alle Iniurien, Calumnien en quade opspraecken die het onderworpen sal zijn, te willen Patrocineren: aenghesien U.E. [...] bevinden sal, dat van mij daerinne niet voortgebracht en is, twelc teghens de ghesonde Leere, teghens de Historische waerheyt, ende Politique eerbaerheyt is strijdende.\nHet patronage moet onderscheiden worden van het verwerven van privilege of approbatie (approbatur), een procedure die de aanvrager gewoonlijk geld kost.
********Kort, meestal komisch toneelstukje dat gespeeld werd tussen de bedrijven van een groter toneelstuk om het publiek aangenaam bezig te houden. Het tussenspel werd vaak benut om de tijd die nodig was voor de decorwisseling op te vullen. Oorspronkelijk werd het ook wel als onderbreking van de gangen van een maaltijd gebruikt. Vandaar de naam tafelspel, een genre dat beoefend werd door P.C. Hooft als spel voor bruiloften. Vaak maakte men voor de entr’acte gebruik van muziek, dans, pantomime of het tableau vivant.\nHet genre kende in West-Europa zijn grootste bloei van de 15de tot en met de 18de eeuw. Voorbeelden ervan zijn te vinden bij de rederijkers en in het werk van Cervantes, bijv. diens El retablo de las maravillas (De poppenkast der wonderen) en La cueva de Salamanca (De grot van Salamanca) uit zijn Ocho comedias y ocho entremeses (1615).\nHet Engelse interlude was een bijzondere vorm van komisch, soms allegorisch tussenspel bij het mysteriespel of de moraliteit, meestal geschreven in losse en onregelmatige verzen. Het vormt de overgang naar het elizabethaanse toneel, bijv. met John Heywoods The four P’s (ca. 1545). Met de Franse term entr’acte wordt doorgaans een muzikaal of mimisch intermezzo bedoeld, zoals Molière's Les fâcheux (1661), de zgn. 'ballets de cour' van Lully en J.J. Rousseau’s Le Devin du village (1751). Een speciale vorm van komische tussenspelen zijn de zgn. minderemanstonelen uit het 17de-eeuwse schooldrama en de tragikomedie.\nNaast intermezzo, tussenspel en interludium treft men ook entremés aan als synoniem voor entr’acte.
********Gedenkplaat, vaak in de vorm van een gevelsteen of koperen plaat, aangebracht op woon- of geboortehuizen van roemruchte personen.\nIn Nederland beijvert de Maatschappij der Nederlandse Letterkunde (MNL) zich ervoor plaquettes voor letterkundigen aan te brengen. In Leiden zijn inmiddels plaquettes aangebracht ter nagedachtenis van Willem Bilderdijk (1983), Jacob Geel (1984), Johannes Kneppelhout (1985) en Albert Verwey (1987), in Amsterdam van G.A. Bredero (1985), in Parijs van Conrad Busken Huet (1986), in Alkmaar van A.L.G. Bosboom-Toussaint (1987) en in Den Haag van Carel Vosmaer (1988).\nDe tekst op plaquettes is meestal beknopt, bijv. ‘Hier woonde en werkte Mr. Carel Vosmaer (1826-1888)’.\n\n\n\n\n\n\n\nGedenkplaat van Willem Elsschot op diens woning. [bron: J. Borré en G. van Hoof, Literaire gids voor provincie en stad Antwerpen (1985), p. 48]
********Oorspronkelijk: een hutspot of ragoût, een in één pan klaargemaakt gerecht met een mengsel van allerlei spijzen
********
********Algemeen-culturele en literaire richting in Frankrijk, die ontstond in de vroege 17de eeuw en een bloei kende tussen 1625 en 1650. Het gaat om een maniëristisch (zie maniërisme) modeverschijnsel dat gegroeid is vanuit de zgn. salons, waar aristocratische dames (‘les précieuses’) kunstenaars en intellectuelen inviteerden om voor te lezen uit eigen werk of om te discussiëren over de Franse taal (‘le bon usage’), over letterkunde, filosofie en levensstijl, en over de casuïstiek der liefde. In de ‘lichtere’ salons ontwikkelde zich een kunstmatige code van ‘precieuze’ gedrags- en spreekgewoontes, gekenmerkt door mondaine goede smaak en elegantie, en door een steeds verder streven naar minutieuze verfijning en distinctie, naar een correct en sociaal aanvaardbaar taalgebruik en naar galanterie in de liefde. Dit hyperraffinement deed zijn intrede in verschillende literaire genres: zowel in de kleine versvormen (sonnet, epigram, raadsel, berijmde ‘billets doux’, excentrieke gezelschapsspelletjes op rijm), als in de gewijde welsprekendheid en in de heroïsch-galante roman. De onderwerpen bij uitstek zijn: de vrouw, de liefde, de galanterie. De stijl is gewild spitsvondig (invloed van gongorisme en marinisme). Woorden uit het dagelijkse leven worden indecent geacht (‘mots bas’) en vervangen door soms onbegrijpelijke omschrijvende metaforen en hyperbolen, terwijl de woordenschat met tal van ‘mots nobles’ verrijkt wordt. Deze stijl lokte heel wat parodieën uit, o.m. Les précieuses ridicules (1659) van Molière.\nDe term preciositeit wordt soms in algemenere zin gebruikt om een mondaine, doorgedreven vormverfijning aan te duiden. Sommigen beschouwen de ‘esprit précieux’ als een vaak terugkerende trek van de Franse literatuur (tegengesteld aan de direct-komische, uitgelaten en trefzekere ‘esprit gaulois’ van bijv. Rabelais).
********
********Term uit de archivistiek voor een boek waarin minuten (minuut) van akten (akte-1) zijn ingeschreven. Zo spreekt men van notarisprotocollen waarin de minuutakten van bijvoorbeeld testamenten zijn opgetekend. 
********Langdurige en gevaarlijke zoektocht naar een persoon of object, waarbij een vaak eenzame held een opdracht krijgt om een bepaalde zaak tegen allerlei hindernissen in tot een goed einde te brengen. Doorgaans hebben queestes een vast stramien: een bestaand evenwicht dreigt verstoord te worden door krachten van buitenaf (bijv. een wereld waarin chaos heerst - inordinatio - of de zgn. Andere Wereld). Vervolgens krijgt de held de opdracht om een bepaald object of een persoon van zijn zoektocht mee terug te nemen. De held wordt tijdens de uitvoering van zijn opdracht opgehouden, tegengewerkt en aan één of meer krachtproeven onderworpen. Tenslotte overwint hij de hem gestelde problemen, keert terug en krijgt erkenning voor zijn daden. Daardoor is een nieuw evenwicht ontstaan. Een queeste is dikwijls een vorm van initiatie. De vaak jonge held dient tijdens zijn zoektocht een proeve van bekwaamheid af te leggen of tot een zeker inzicht te komen en zo aan te tonen dat hij zijn plaats als volwaardig lid van de gemeenschap heeft verdiend.\nQueestes komen voor in sprookjes, zoals het sprookje van De gouden vogel en de zogenaamde ‘drakendoder-sprookjes’, en zijn karakteristiek voor de Arthurroman (zie Arthurepiek). Bekend zijn Waleweins queeste naar het zwevende schaakspel in de Roman van Walewein en Ferguuts queeste naar Galiene in de Ferguut. Het tweede deel van de Haagse Lancelot-compilatie, de Queeste van den Grale, beschrijft de zoektocht van de ridders van koning Arthur naar de graal (Roman van Lancelot, ed. W.J.A. Jonckbloet, 2 dln., 1846-1849). Een modern voorbeeld van een roman met een queeste is J.R.R. Tolkiens In de ban van de ring (3 dln., 1954-1955). Bij uitgebreider toepassing van de term kan men de zoektocht in W.F. Hermans’ Nooit meer slapen (1966) een queeste noemen.
********Correctiewijze om op perkament een schrijffout te herstellen: de foute letters werden met een schrijfmes weggekrabd (uitraderen) en de correctie kon in de aldus ontstane ruimte ‘op rasuur’ aangebracht worden, als de tekst tenminste niet groter was dan de verwijderde fout. In tegenstelling tot een palimpsest-1, waarbij de inkt meestal van een heel blad werd afgewassen, is bij een rasuur de oorspronkelijke tekst meestal vernietigd. Door verschillende redacties (redactie-2) van dezelfde tekst te vergelijken, kan echter een oudere lezing achterhaald worden op de plaats waar de correctie of wijziging op rasuur is aangebracht. Een beroemd voorbeeld hiervan is de eerste versregel van Van den vos Reynaerde (ed. Lulofs, 19852) in het Comburgse handschrift: ‘Willem die vele bouke maecte‘. ‘Vele bouke’ staat (dicht opeengeschreven) op rasuur. Net als in andere overgeleverde Reynaert-redacties stond hier oorspronkelijk ‘Madocke’, maar dit was rond 1400 al een onbegrepen of onbekende titel geworden.\n\n\n\n\n\n\n\nVan de vijfde regel van onder vanaf 'canco' op rasuur. [bron: W.Gs Hellinga, Kopij en druk in de Nederlanden (1962), afb. 9].
********Een of meer personen die verantwoordelijk zijn voor de samenstelling en inhoud van een bundel, naslagwerk, een krant, een tijdschrift e.d. De redacteur of de leden van de redactie kiezen uit het voorhanden zijnde materiaal dat wat het meest in overeenstemming is met hun doelstelling of ze nodigen bepaalde auteurs uit om bijdragen te leveren voor de uitgave(n) waarvan zij de redactie voeren. In feite bepaalt de redactie dus het beleid van een uitgave voor zover het de inhoud betreft. Dat beleid wordt vaak verwoord in een redactionele bijdrage die, wanneer het bijv. periodieken betreft, het karakter heeft van een (literair) programma. Een goed voorbeeld daarvan vormt het ‘Ter inleiding’ van het  tijdschrift Forum (jrg. 1, 1932, nr. 1) van de redacteuren Ter Braak, Du Perron en Roelants.\nSoms is er sprake van een redactieraad naast of boven de redactie die al dan niet bindende adviezen kan geven over het te voeren beleid, over afzonderlijke bijdragen, over de samenstelling van de redactie etc. Voorts kent men rubrieksredacteuren en gastredacteuren, die uiteraard een beperkte bevoegdheid hebben. Voor omvangrijke ondernemingen zoals encyclopedieën e.d. bestaat vaak een bureauredactie die meestal betaald wordt door en in opdracht werkt van een uitgever en dan ook bij die uitgever is ondergebracht. \nVeel uitgeverijen hebben redacteuren in dienst die adviezen geven aan (vooral beginnende) auteurs. Die adviezen kunnen betrekking hebben op stilistische, taaltechnische maar ook inhoudelijke kwesties. Ze bewerken de kopij om die klaar te maken voor publicatie. Daarbij spelen de huisregels van de uitgeverij een rol om de uniformiteit en het specifieke van het fonds-1 te bewaken (editing).
********Term uit de editietechniek voor een variante lezing van een tekst die een andere tekstinterpretatie toelaat. In de opeenvolgende stadia van de tekstgenese kunnen verschillende redacties ontstaan, hetzij door het aanbrengen van varianten in een codex of manuscript-2, hetzij in de verschillende fasen van het productieproces van een boek (kopij, drukproef, uitgave, herdruk). Niet alle varianten leiden noodzakelijkerwijs tot een nieuwe redactie, bijv. het wijzigen van de ‘ae’- in de ‘aa’-spelling in een tekst.\nBij middeleeuwse teksten noemt men een tekst een bewerking of een versie als hij ten opzichte van de voorbeeldtekst matig afwijkt
********Begrip uit de codicologie – ook lettre d’attente genoemd – voor een klein loodslettertje in de marge van een tekst, waarmee de kopiist aangaf dat er op de opengelaten plaats door de rubricator nog paragraaftekens of andere tekststructurerende elementen moesten worden aangebracht. In luxueuze middeleeuwse handschriften behoorde het niet tot de taak van de kopiist de gekleurde initialen (initiaal-1), lombarden en paragraaftekens neer te zetten, maar werd dat door de rubricator gedaan. Om deze in staat te stellen de juiste letter in te vullen, zette de kopiist bij wijze van representant een klein lettertje in de marge vóór de plaats (of op de plaats zelf) waar de uiteindelijke letter moest komen. Ook rubrieken (rubricatie) werden op deze manier aangegeven.\nVaak gebruikte men voor representanten een ander schrift (bijv. littera cursiva) en veel afkortingen (abbreviatuur). Een paragraafteken werd gerepresenteerd door twee puntjes of twee schuine evenwijdige streepjes.\nRepresentanten waren bedoeld om later te worden verwijderd, hetzij door middel van rasuur, hetzij door wegsnijden bij het binden. Als een representant in de vouw van een blad wordt aangetroffen, is het een aanwijzing dat de codex op ongevouwen bladen is geschreven. Juist deze kleine aantekeningen die weggehaald hadden moeten worden, kunnen ons veel leren over de manier van werken in een scriptorium.\nDe gewoonte om initialen en lombarden te representeren werd overgenomen door de eerste boekdrukkers (incunabel).\n\n\n\n\n\n\n\nLombarde 'S' met zwarte representant 'ſ ' in de letter. (1473). [bron: W.Gs Hellinga, Kopij en druk in de Nederlanden (1962), p. *12]
********Druktechnische term voor het kopiëren van een bestaande afbeelding (prent, schilderij enz.) door middel van technische hulpmiddelen. Het reproduceren kan zowel via hoogdruk, als via diepdruk en vlakdruk. Tot de hoogdrukprocédés horen de houtsnede en het cliché-2, tot de diepdrukprocédés horen o.a. gravure en ets en tot de vlakdrukprocédés de steendruk en de offset.
********Techniek om spanning te creëren in films, romans, enz. die bestaat in het achterhouden van verhoopte of verwachte informatie, of het uitstellen van een gewenste ontwikkeling (bijv. redding van de held). Dergelijke vertragingen van het verhaaltempo (verteltijd/vertelde tijd, vertraging, pauze) kunnen gebeuren door het inlassen van uitweidingen of beschrijvingen, of door op het cruciale moment over te schakelen naar een nevenplot. Anders gezegd: door het invoegen van allerlei digressies (digressio) wordt de progressie van het verhaal afgeremd, met suspense tot gevolg. 
********Retrograde woordenboeken zijn woordenlijsten waarin de trefwoorden gealfabetiseerd worden vanaf hun laatste letter: de lijst begint dus met woorden die eindigen op ‘-a’ en eindigt met woorden die als laatste letter een ‘-z’ hebben. Dit soort overzichten, waarvan de samenstelling door gebruik van de computer vereenvoudigd is, kan dienen voor woordvormings- en rijmonderzoek. Ook frequentielijsten zijn wel retrograad ingericht: daaruit wordt direct duidelijk welke achtervoegsels bijvoorbeeld het meest frequent gebruikt worden.\nVoor het nieuwere Nederlands is er het Retrograde woordenboek van de Nederlandse taal (19782) van E.R. Nieuwborg, gebaseerd op de 8ste druk van Van Dale en voorzien van een retrograad supplement op Van Dale door W. Smedts. B. van den Berg vervaardigde een Retrograad woordenboek van het Middelnederlands (1972) gebaseerd op het Middelnederlandsch handwoordenboek. In 1987 verscheen Achterwaards alfabetisch als Wolters' woordwijzer 3. Van Erasmus' Adagia bezorgde M. Engels in 1996 een retrograde woordenlijst.
********Een subjectieve bibliografie of objectieve bibliografie die publicaties uit een afgesloten periode registreert, bijv. incunabelen, postincunabelen, narratief-fictioneel proza uit de 18de eeuw, of alle secundaire literatuur uit het verleden met betrekking tot een auteur. Een retrospectieve bibliografie is dus duidelijk iets anders dan een afgesloten bibliografie, die niet bedoeld is om na verschijnen vervolgd te worden. Een retrospectieve bibliografie kan dan ook heel wel een lopende bibliografie zijn.
********Term uit de drama-analyse voor één van de vijf  te onderscheiden handelingsaspecten in het drama en wel dat aspect dat verwijst naar een uitspraak of handeling uit het verleden. Het retrospectief aspect heeft doorgaans een emotioneel effect (verbazing, ontroering, verrassing, humor e.d.) doordat de toeschouwer geconfronteerd wordt met een speelhandeling die verband houdt met iets wat eerder getoond is en doordat dat verband door de toeschouwer herkend wordt. Wanneer bijv. Robbeknol in Bredero’s Spaanschen Brabander (1618) in dienst treedt bij Jerolimo en deze laatste zich gedraagt als ‘grand seigneur’, legt de toeschouwer ongetwijfeld verband met de proloog waarin Jerolimo verteld heeft van zijn berooide staat.\nHet retrospectief  aspect is vergelijkbaar met de retroversie (flashback) van de verteltheorie.
********Aanduiding voor een drietal bewegingen van protestants-christelijke schrijvers in Nederland sinds de eerste helft van de 19de eeuw.\nDe eerste, door A. Pierson getypeerd als ‘de romantische school van Duitsland in het Nederlands Protestantische overgezet’, begint bij de theoloog A. Schotsman (1754-1822) die in zijn Eerezuil ter gedachtenis van de vóór tweehonderd jaren te Dordrecht gehouden Nationale Synode (1819
********Term uit de drukkerswereld voor een tweede of latere drukproef. De eerste proef werd gewoonlijk in niet-opgemaakte vorm, dus op stroken, ter drukkerij gecorrigeerd. De auteur werd vervolgens voor het eerst met een drukproef in eerste revisie geconfronteerd. Wanneer daarin maar weinig zetfouten aangewezen konden worden, kon de auteur op deze tweede proef of eerste revisie zijn fiat voor drukken geven. Als er veel correcties nodig waren, dienden meer revisies te volgen. Veel zetterijen werkten voor de opeenvolgende proeven met verschillende kleuren papier zodat onmiddellijk duidelijk was welke fase een bepaalde proef vertegenwoordigde: eerste proef op witte stroken, revisie op groene stroken, tweede revisie op geel, en opgemaakte proef op grijs enz.
********Verbastering van het Frans, gebezigd in de 16de en 17de eeuw voor een lid van een rederijkerskamer. Bredero gebruikt het woord in zijn Spaanschen Brabander:\nBaste, al stillekens, ick hees ghenoegh van die muffe miskienen Retrosynen\n(ed. Stutterheim, 1974, p. 168, r. 221)\nHiervan afgeleid is het werkwoord ‘retrozijnen’: op de wijze van een rederijker voordragen. 
********Reeksen van rijmende woorden die bedoeld waren als eindrijmen van voor de vuist gemaakte gedichten die eveneens ‘bouts-rimés’ worden genoemd. Het maken van dergelijke poëzie – het idee komt van de 17de-eeuwse dichter Gilles Ménage – werd een geliefd gezelschapsspel in de salons van de 17de en 18de eeuw. Bijv.: ‘Maak een vierregelig gedicht met de rijmwoorden hond, kat, bont, nat’. Als zodanig kan men er verwantschap in zien met het knie(ge)dicht. Een plezierige persiflage hiervan biedt M. Pagnol in zijn Manon des Sources (1952). Een recente Nederlandse bundeling van 'bouts rimés' vindt men in Drs. P revisé (2005) van Jaap van den Born. 
********Spottende karakterisering aan het einde van de 18de eeuw van de Louis XV-stijl
********Verhaalvorm bestaande uit een serie episodes die vrij los met elkaar verbonden zijn (bijv. alleen via eenzelfde protagonist). Prototype van het genre is Manuscrit trouvé à Saragosse (1847) van J. Potocki. Vaak werd dit soort romans gepubliceerd met tijdsintervallen/in afleveringen. Vele picareske romans zijn op die manier ‘gestructureerd’. Bijv. Lesage, Gil Blas de Santillane (1715-1735). Zie ook feuilleton.\n\n 
********Schrijver of schrijfster van romans. Ook wanneer een auteur ander soort werk (poëzie, verhalen, kritiek, essays, etc.) heeft geschreven, spreekt men doorgaans van 'romancier' of 'romanschrijfster' als zijn of haar oeuvre vooral of opvallend wordt bepaald door romans. Een goed voorbeeld is Simon Vestdijk, die vooral bekend staat als romancier, terwijl hij ook veel gedichten en tal van essays heeft geschreven.\nOp omgekeerde wijze kan het zijn dat een auteur als dichter bekend staat, terwijl hij ook romans of toneelstukken op zijn actief heeft. Daarbij kan men denken aan de Engelse 'dichter' Philip Larkin, die ook twee romans en heel wat non-fictie publiceerde. 
********
********Benaming van een 70-tal kluchtige toneelspelen van de rederijkers in de 16de eeuw. Aanvankelijk gold de naam voor alle dramatische werken (vaak gelegenheidsstukken) die een ontspannende functie hadden, dit in tegenstelling tot het spel van zinne, dat ernstiger en gekunstelder was en een belerende bedoeling had. Esbatementen in de meer specifieke betekenis waren ontspannende toneelstukken die karikaturaal een aantal types (bedelaars, vrekken, ex-monniken, bedelbroeders, e.d.) samenbrachten rondom enkele stereotiepe thema’s (geldkwesties, huwelijk, enz.). Het geheel werd gelardeerd met volkse grollen en elementaire motieven als scheld- en kijfpartijen, eet- en drinkgelagen, enz. Als dusdanig zijn ze thematisch en formeel verwant met cluten (klucht-1) en sotternieën, waarvan ze zich echter onderscheiden door een hogere graad van artistieke beheersing, een complexere intrige en een uitgesproken hekelende bedoeling. \nIn de Nederlanden, waar men ook de benaming ‘batement’ gebruikte, werd de term gehanteerd voor een toneelstuk dat men ook wel een blijspel zou kunnen noemen, bijv. Een esbattement van smenschen sin en verganckelijcke schoonheit (ed. Ned. Inst. RUG, 1967), of Esbatement van den appelboom (ed. Waterschoot, 1979). De gemiddelde lengte van een esbatement is ca. 500 versregels.
********Term uit de wereld van de uitvoerende kunsten voor een groep musici, toneelspelers, cabaretiers e.d. die gezamenlijk een muziekstuk, een toneelspel of een cabaretuitvoering brengen.\nBij de muziek wordt de term vooral gebruikt voor een vaste en kleine groep musici die kamermuziek of jazz spelen. Voor toneel en cabaret kan zo’n groep van samenstelling wisselen en zowel klein als groot zijn. Bij toneel bestaan dergelijke ensembles vaak uit een vaste groep toneelspelers waaruit per voorstelling kan worden geput.\nBekende toneelensembles zijn o.m. de toneelgroep De Appel, het Amsterdamsch-Rotterdamsch Tooneelgezelschap, het Brussels Kamertoneel en het Nederlands Kamertoneel (Antwerpen).\nWanneer het spel van zo’n ensemble sterk bepaald wordt door de groep spelers en hun regisseur en daardoor ook een grote specifieke eenheid wordt bereikt die typerend is voor het gezelschap spreekt men wel van ensemblespel. 
********Porte-manteauwoord geïntroduceerd door de Franse schrijver Francis Ponge om er de traditionele oppositie tussen poëzie en proza (zie ook poëzie, proza) mee te overstijgen in zijn eigen werk (Proêmes, 1948), waarin gedichten in versvorm en commentaren in proza een eenheid vormen. \n\n\n\n\n\n\n\nOmslag van Francis Ponge's Proêmes (1948). [bron: A.G.H. Bachrach e.a. (red.),  Moderne Enyclopedie van de Wereldliteratuur, dl 7 (19832), p. 288].
********
********Specifieke mengvorm (vgl. synoniem peinture-mot) van literatuur en schilderkunst, waarbij tekst en beeld gelijk geconcipieerd zijn in één werk. Het eigene van het genre ligt hierin dat beide componenten als ondeelbaar binnen dit geheel functioneren. De relatie tussen tekst en beeld is niet die van commentaar of illustratie. Het geschrevene is binnen de picturale ruimte aangebracht en participeert aldus volwaardig aan de visuele presentatie van het geheel. Binnen deze opzet zijn tal van variaties mogelijk. Constant is evenwel het appel dat gedaan wordt aan een dubbele waarneming vanwege de toeschouwer-lezer. Het tableau-poème bevat dan ook vaak een reflectie op het functioneren van beide, separaat én simultaan werkende media. In principe is het tableau-poème het werk van één kunstenaar, een dubbeltalent, maar soms ontstaat het uit de samenwerking van twee kunstenaars (schilder en dichter) zoals in de context van de Cobrabeweging (zie Vijftigers). Een bekend voorbeeld is ‘Er küsse mich’ van Paul Klee uit 1921.
********Schrijfboek of schrift bestaande uit een willekeurig, maar beperkt aantal bladen, ingenaaid of geniet tot één of meer katernen. Ook gebruikt als aanduiding voor een reeks of tijdschrift, bijv. Cahiers voor letterkunde, of een boek dat in afleveringen verschijnt. In die gevallen is cahier synoniem met aflevering of fascikel. 
********Spottende nabootsing van een bestaande, meestal bekende en gewaardeerde tekst, of van een bepaald teksttype of genre. In het eerste geval is de persiflage een parodie
********Term waarmee twee verschillende zaken worden aangeduid: de bibliotheeksignatuur om de plaats van een boek binnen de bibliotheek aan te geven, en de katernsignatuur, de aanduiding voor de binder op een bedrukt vel. 
********Dramatisch genre in de late Franse middeleeuwen. In eenvoudige rijmverzen wordt van leer getrokken tegen lokale, kerkelijke en politieke wantoestanden. De sociaal-satirische inslag, het gebruik van een vast personagebestand (o.a. prince sot, mère sotte) en de allegorische aankleding (allegorie) onderscheiden de sotie van verwante genres als farce.
********
********
********Verzamelnaam voor de van oorsprong Keltische (middeleeuwse) verhaalstof afkomstig uit Groot- en Klein-Brittannië, bij uitbreiding ook uit Ierland. De matière de Bretagne vindt men verwerkt in de zgn. Brits-Keltische roman: de Tristan-roman van Thomas en Béroul, de Lais (lai) van Marie de France, de Arthurromans in verzen (Arthurepiek) van Chrétien de Troyes en diens navolgers en de grote cyclische prozaromans zoals de Lancelot en prose.\nDe matière de Bretagne is ook verwerkt in Middelnederlandse vertalingen en bewerkingen van Oud-Franse teksten, bijv. Lanceloet en het hert met de witte voet.\nTypisch voor de matière de Bretagne is het sprookjesachtige en het wonderbaarlijke, het bestaan van een Andere Wereld, feeën, witte wonderdieren enz.
********Een verrassende wending in een tekst die daar de ontknoping van vormt. Meestal gebruikt men de term voor de onverwachte wending van een mop, een woordspeling of een epigram die daar de geestigheid van uitmaakt (vgl. ook paronomasia). Men spreekt ook wel van de clou.\nIn Huygens’ puntdicht ‘Neel ontdekt’ zit de pointe in de laatste regel:\nTrijn trok een masker aan en meend’ haar zo te dekken\nDat z’onbekend kon gaan met vastenavondgekken.\nMaar ’t was verloren moeit
********Basisbegrip van het structuralisme waarmee de relaties tussen klassen van verschijnselen en hun functie in een tekst worden aangeduid. Aan de hand van een nauwkeurige analyse van een tekst zou de onderzoeker in staat zijn de vaste relaties in een tekst of tussen teksten als zich herhalende patronen te beschrijven. Die vaste relaties kunnen worden beschreven aan de hand van klassen van verschijnselen, zoals typen personages, vertelvormen, tijds- en ruimtelijke gegevens, maar ook de fonetische, syntactische of semantische elementen van een tekst. \nMen maakt soms onderscheid tussen de micro- en macrostructuur van een tekst. De structurele verbanden kunnen namelijk betrekking hebben op zowel microstructurele elementen (bijv. de woorden in een zin) als op grotere gehelen (de strofen van een gedicht, de hoofdstukken of episodes van een verhaal) en op intertekstuele gegevens (bijv. literaire werken in een oeuvre, een genre of een periode). Die verbanden kunnen worden onderzocht op grond van herhaling, contrast, gradatie e.d. Aan de onderdelen van een tekst kan men een microstructurele betekenis toekennen die pas zinvol wordt wanneer die kan worden ingepast in de macrostructuur. \nDe term structuur is niet onomstreden, o.m. vanwege de subjectiviteit van de keuze voor bepaalde structurerende elementen. De onderzoeker zal bepaalde onderdelen van een tekst als belangrijker beschouwen voor de structuur dan andere. Bovendien gaat de onderzoeker uit van de vooronderstelling dat een tekst een structurele eenheid vertoont, een uitgangspunt dat vanuit methodologische principes wordt bekritiseerd en dat kan leiden tot geforceerde interpretaties om bepaalde delen van de tekst in het geheel in te passen.\nVoorbeelden van structuurstudies van romans zijn o.m. die van W. Blok (Verhaal en lezer, 19734) over Van oude mensen, de dingen die voorbij gaan van Louis Couperus en van A.L. Sötemann (De structuur van Max Havelaar, 19813) over de Max Havelaar van Multatuli. H. van Gorp beschreef de structuur van de picareske verhaalkunst (Inleiding tot de picareske verhaalkunst of de wederwaardigheden van een anti-genre, 1978).
********Het structuralisme is een  wetenschapsopvatting die gebaseerd is op Ferdinand de Saussure’s Cours de linguistique générale (1916). De Saussure gaat ervan uit dat individuele taaluitingen ('paroles') onderworpen zijn aan een systeem van vastliggende regels (‘langue’) waarvan de gebruikers zich doorgaans niet bewust zijn. Het succes van De Saussure’s benadering in de taalkunde wekte de verwachting dat diens ideeën ook toepasbaar zouden zijn in andere menswetenschappen. De cultureel-antropoloog Claude Lévi-Strauss paste De Saussure’s structuurbeginsel toe op cultuurverschijnselen in het algemeen, ervan uitgaande dat wanneer bepaalde regels aan taalgebruik ten grondslag liggen ook andere teken- en betekenissystemen door achterhaalbare regels beheerst worden. Voor hem is het structuralisme een methode om sociale feiten uit onze ervaringswerkelijkheid te interpreteren binnen een theoretisch model, waarin niet alleen de afzonderlijke feiten, maar ook hun onderlinge relaties bepalend zijn voor hun betekenis. Het is de opdracht van de structuralist het netwerk van die relaties bloot te leggen. Voor de structuralistisch gerichte literatuurbeschouwer is het uitgangspunt literatuur op te vatten als een bijzondere vorm van taalgebruik waarin eigen wetten en regels heersen. Het begrip structuur kan voor de literatuurwetenschap in dat verband wellicht het best gedefinieerd worden als een onbewuste constructie van talige elementen die de samenhang van de tekst bewerkstelligt en er de literairheid van uitmaakt.\nBinnen het structuralisme kan men twee ‘scholen’ aanwijzen: het Tsjechisch of Praags structuralisme (Praagse school) en het Franse structuralisme. Het Tsjechisch structuralisme zette tussen 1926 en 1948 een aantal ideeën van het Russisch formalisme voort en werd verder beïnvloed door ideeën van Husserl, Bühler en De Saussure. De belangrijkste vertegenwoordigers van deze school zijn Roman Jakobson (linguïstiek), Jan Mukarovský (esthetica), N.S. Trubetzkoy (fonologie) en Felix Vodická (literaire evolutie). Tot de bredere kring van deze groep behoorde ook René Wellek, die naar de V.S. emigreerde en daar met Austin Warren zijn befaamde Theory of literature (1949) publiceerde.\nDe Praagse structuralist Mukarovský was van mening dat, hoewel het afzonderlijke kunstwerk een gestructureerd geheel is, die structuur mede bepaald wordt door historische processen die ervoor zorgen dat esthetische normen telkens opnieuw worden doorbroken. Volgens Mukarovský, die het begrippenpaar artefact en esthetisch object introduceerde, is kunst een semiotisch feit en functioneert de literaire tekst als een complex teken in de bredere context van literaire en sociale systemen. De tekst is een dynamisch gegeven, gebaseerd op het principe van de dialectische tegenstelling tussen een voorgrond van opposities en een achtergrond van identiteit. Dit idee van ‘foregrounding’, het systematisch op de voorgrond schuiven van de wijze van uitdrukken, sluit nauw aan bij de dialectiek van gewenning en vervreemding zoals die werd uitgewerkt door de Russische formalist Sjklovski.\nBij de op genre of op de historische ontwikkelingen gerichte structuralistische benaderingen gaat het doorgaans om structuren die omschreven zouden kunnen worden als regelsystemen of procédés die een genre of een bepaalde periode uit de literatuurgeschiedenis hebben bepaald. Als voorbeeld van een genrebeschrijving in deze zin kan Vladimir Propps Morfologie van het sprookje (1928) genoemd worden. Een Nederlandstalig voorbeeld is H. van Gorps Inleiding tot de picareske verhaalkunst (1978). Een voorbeeld van een periode- of stromingenbeschrijving is Welleks Concepts of criticism (1963). Ideeën van de Tsjechische structuralisten en met name van Mukarovský hebben inspirerend gewerkt op de Sovjetsemiotiek, op de receptie-esthetica en op de polysysteem(theorie).\nHet Franse structuralisme (ca. 1950-1970) heeft de structureel-semiotische visie van de Praagse structuralisten verder uitgewerkt, zij het met een enigszins andere terminologie. De aandacht richtte zich, in het bijzonder in het werk van Roland Barthes en Julia Kristeva en in het tijdschrift Tel Quel, op de betekenistoekenning op grond van de verschillende codes, het systeem van tekens en verbindingsregels, zoals de linguïstische, retorische, psychoanalytische, sociale en culturele. Het is echter vooral op het gebied van het verhaalonderzoek dat het Franse structuralisme een belangrijke rol heeft gespeeld, waarvoor men enerzijds inspiratie vond in het werk van de linguist Benveniste met diens onderscheid tussen ‘énoncé’ en ‘énonciation’ (dat leidde tot het begrippenpaar histoire/discours) en anderzijds in Propps Morfologie van het sprookje over verhaalfuncties en -structuren. Dit leidde tot het onderzoek naar semantische en handelingslogische regels die de verhaalinhoud bepalen. Vertegenwoordigers van dit type structuuronderzoek zijn Claude Bremond met Logique du récit (1973), A.J. Greimas met Sémantique structurale (1966), R. Barthes met Poétique du recit (1977) en T. Todorov met Théorie de la littérature (1965). G. Genette bracht hiervan een overzichtelijke synthese waarin focalisatie en narrativiteit (narratologie) naast de verschillende aspecten van tijd hun plaats krijgen.\nEen probleem dat zich bij een benadering als het structuralisme voordoet, is dat het structuurbegrip geënt is op De Saussure’s opvattingen over de zinsstructuur en dat in zijn werk deze structuur nergens die van de grammaticale zin te boven gaat. Weliswaar heeft Teun A. van Dijk pogingen gedaan om tot een tekstgrammatica en een generatieve poëtica te komen (tekstwetenschap), maar de mogelijkheden daartoe bleken niet toereikend. Het is zeer de vraag of het structuurbegrip eenduidig te interpreteren is bij het gebruik voor grotere tekstgehelen. Is de samenhang binnen een tekst wel objectief vast te stellen? Is er inderdaad zoiets als een esthetisch object en hoe is dat formeel te onderscheiden van andere teksten?\nEr zijn inmiddels wel tal van literatuurbenaderingen die schatplichtig zijn aan het structuralisme. Behalve de al eerder genoemde receptie-esthetica zijn ook de ideeën van de literatuursocioloog Lucien Goldmann (literatuursociologie), de opvattingen van J. Derrida met betrekking tot deconstructie en de ontwikkelingen rond de intertekstualiteit en het poststructuralisme zonder het structuralisme niet goed denkbaar.\nEen aantal belangrijke teksten van structuralisten is vertaald en opgenomen in de bloemlezing van W.J.M. Bronzwaer, D.W. Fokkema & E. Kunne-Ibsch (red.), Tekstboek algemene literatuurwetenschap (19802).
********
********Begrippenpaar geïntroduceerd door F. de Saussure om het object van de linguïstiek te bepalen. Onder ‘langue’ wordt verstaan: het taalsysteem, de virtuele en abstracte structuur van een taal. Met ‘parole’ wordt bedoeld: het taalgebruik, de concrete actualisering in gesproken of geschreven uitingen. Is langue de code, dan is parole de boodschap
********Term uit de romanistiek voor een op zichzelf staande tekst die deel uitmaakt van een groter geheel. Zo bestaat de (kern van de) Roman de Renart uit een vijftiental afzonderlijke verhalen (branches), geschreven door verschillend auteurs tussen 1174 en 1205.
********Een editeur of tekstbezorger is een filoloog (filologie) die een editie vervaardigt van een (literaire) tekst uit het verleden met het doel deze tekst toegankelijk te maken voor een hedendaags publiek. Tot het werk van de editeur behoort het kiezen van een tekst die om een bepaalde reden toelichting en verspreiding verdient. In deze fase van de werkzaamheden is de editeur vooral literair-historicus. De tekstgenese, inclusief de drukgeschiedenis, zal vervolgens vastgesteld dienen te worden voordat de editeur kan beschikken over een basistekst. In dit stadium vallen de bezigheden op het terrein van de hulpwetenschappen als codicologie, paleografie, manuscriptologie, systematische bibliografie en analytische bibliografie-1. De aard (facsimile-editie, diplomatische editie, kritische editie, leeseditie) en inrichting van de editie tenslotte is afhankelijk van het publiek waarvoor ze bestemd is. Voet- of eindnoten met woordcommentaar en zakencommentaar, variantenapparaat en inleiding met het noodzakelijke literair- en cultuurhistorisch kader kunnen deel uitmaken van de editie.\nGewoonlijk wordt op de titelpagina aangegeven welke de werkzaamheden van de editeur zijn geweest, bijv. ‘diplomatisch uitgegeven naar de bronnen vóór het jaar 1500’ (Van den vos Reynaerde, ed. Hellinga, 1952), ‘kritisch uitgegeven, met woordverklaringen, commentaar en tekstkritische aantekeningen’ (Van den vos Reynaerde, ed. Lulofs, 1983), ‘facsimile-editie van exemplaar PB Zeeland 3 K 1 van de druk Middelburg 1623 met een verantwoording en indices’ (Zeeusche Nachtegael, ed. Meertens & Verkruijsse, 1982) of ‘opnieuw uitgegeven en van inleiding, aantekeningen en bijlagen voorzien’ (Rhijnvis Feith, Julia, ed. Kloek & Paasman, 1982).\nIn het verleden werd de editeur ook wel aangeduid als ‘uitgever’, maar die aanduiding kan beter gereserveerd worden voor een commercieel uitgever. Van recente datum is de toevoeging ‘ed.’, ontleend aan het Engelse ‘editor’, aan de namen van de samenstellers van bundels wetenschappelijke opstellen. Daarvoor kan men in het Nederlands beter de term ‘redacteur’ (afgekort: red.) gebruiken, bijv. G.J. van Bork & N. Laan (red.), Twee eeuwen literatuurgeschiedenis
********Stroming in de Franse literaire kritiek en stilistiek aan het begin van de 20ste eeuw en vooral prominent vanaf de jaren 20 en 30 die de opvatting huldigde dat de betekenissen van een tekst uit de tekst zelf verklaard moesten worden. Hoewel hierachter natuurlijk een (impliciete) theorie van de literatuur schuilging, was de explication de texte toch vooral een interpretatiemethode, die, als het zo uitkwam, bijv. ook door geesteshistorici (zie Geistesgeschichte) als hulpmiddel werd gebruikt. Tot een explicitering van de theorie kwam het niet. Dat gebeurde in Frankrijk pas in de jaren 60 met de nouvelle critique. Zie ook autonomiebewegingen.
********Terminologie is een onderdeel van de (toegepaste) taalwetenschap, maar de discipline is ook nauw verbonden met elk van de specifieke professionele, wetenschappelijke of andere kennisdomeinen waarop ze betrekking heeft. Meer en meer maakt ze gebruik van digitale taaltechnologie. De terminologie bestudeert het conceptuele systeem van een kennisdomein en het ‘technische’ vocabularium waarmee dit wordt verwoord in een specifieke vaktaal. Die studie kan beschrijvend zijn, of gericht zijn op optimalisatie en standaardisering. Ook het vocabularium zelf wordt als terminologie aangeduid.\nO.m. de vertaalwetenschap vertoont sterke interesse in terminologie. Dit heeft te maken met de nood aan internationale normering om eenduidige communicatie tussen specialisten van verschillende taalgebieden mogelijk te maken.\nNL-Term (de Nederlands-Vlaamse Vereniging voor Nederlandstalige Terminologie) werd opgericht in 1997. In 2007 ging het Steunpunt Nederlandstalige Terminologie van de Nederlandse Taalunie van start
********Term uit de documentaire wetenschap voor díe publicaties die een overzicht geven van bibliografische hulpmiddelen op een bepaald vakgebied. In de neerlandistiek rekent men deze – samen met wat men elders secundaire literatuur noemt – tot het apparaat van de neerlandicus. Het Vermakelijk bibliografisch ganzenbord (19835) van A.M.J. van Buuren, W.P. Gerritsen & A.N. Paasman zou tot de tertiaire literatuur gerekend kunnen worden. De opvattingen van de neerlandicus en de documentalist verschillen met betrekking tot wat een bron en wat primaire literatuur is. 
********Theatervorm, ontwikkeld o.a. in twee manifesten uit 1932 en 1933, gebundeld in Le théâtre et son double (1938) door de Fransman Antonin Artaud. Hij zette zich af tegen de bestaande, te verbaal, intellectualistisch of psychologiserend bevonden toneeltradities. De sacrale, rituele, magische, emotionele en zintuiglijke functies dienden opnieuw de theatrale communicatie te bepalen, zoals in het oosterse of het primitieve toneel. Kreten, gehuil, muziek, opvallende kostumering, maskers en poppen, spectaculaire enscenering, disharmonische kleur-, klank- en lichteffecten en andere dergelijke middelen moesten door hun esthetische schokwerking het onderbewustzijn van de toeschouwers bevrijden (een soort catharsis). Daarnaast is de wreedheid ook een filosofisch begrip voor Artaud: hij wil met alle middelen het kwade en de wreedheid die in de mens schuilen, op de scène aanwezig stellen. Artauds theoretische geschriften en zijn feitelijke producties, waarin invloed van A. Jarry te bespeuren valt, hebben op hun beurt een grote invloed uitgeoefend, niet het minst op het absurd toneel
********
********Literair-kritische  term voor een omvangrijke roman of reeks romans (trilogie, tetralogie, romancyclus) waarin de ontwikkeling van één of meer personages wordt beschreven. Doorgaans heeft de roman fleuve een groot tijdsverloop en wordt er een brede schildering in gegeven van de historisch-maatschappelijke omstandigheden waarin de personages leven. Vaak ook worden verschillende intriges met elkaar vervlochten in deze roman(s). Niettemin is het onderscheid tussen roman fleuve en romancyclus niet altijd duidelijk aan te geven. Dikwijls worden de termen als synoniemen behandeld (in Duitsland spreekt men bijv. van Zyklenroman, in Frankrijk van roman cycle).\nDe term ‘roman fleuve’ zou afkomstig zijn van Romain Rolland, een van de belangrijke vertegenwoordigers van het genre. In de literaire kritiek wordt onderscheid gemaakt tussen de roman fleuve rond één centraal personage (een soort uitgewerkte ontwikkelingsroman, zoals Jean-Christophe (1904-1912) van Romain Rolland), de familieroman waarin tenminste drie generaties aan bod komen (bijv. Les Thibault (1922-1940) van R.M. du Gard) en de zgn. ‘roman de l’humanité’ die een ruimer maatschappijbeeld oproept (bijv. Les hommes de bonne volonté (1932-1947) van Jules Romains).\nAls voorbeelden van de roman fleuve worden in de literaire kritiek o.m. genoemd Thomas Manns Buddenbrooks (1922), Marcel Prousts Á la recherche du temps perdu (1908-1922), I. Querido’s Jordaan cyclus (4 dln, 1912-1924), Nagieb Mahfoez’ trilogie Tussen twee paleizen, Paleis van verlangen en De suikersteeg (1956-1957) en Anthony Powells A dance to the music of time (12 dln, 1951-1975). Een recent voorbeeld uit de Nederlandstalige literatuur is Erik de Vlamincks Het schismatieke schrijven (6 dln, 2005).\nBenamingen die men in verband met de roman fleuve vaak kan aantreffen zijn naast familieroman of ontwikkelingsroman ook zedenroman en tijdroman.
********In fictioneel proza en in het toneel een lange ononderbroken monoloog, wervend, belerend en soms met een scheldkarakter (filippica). In niet-fictioneel proza vindt men de tirade in de rede
********
********Terzine of drieregelig gedichtje met slagrijm, dat als strofe kan voorkomen of als zelfstandig gedicht. Bijv.:\nEén die een goede dag besluit,\nEen overmoedig liedje fluit\nEn onderweg is naar zijn bruid...\n(J. Greshoff, VW. Gedichten, 1948, p. 45). 
********Twaalfde-eeuwse Noord-Franse benaming voor een scheppend literair kunstenaar, met name van hoofse lyriek, een vertaling van het Zuid-Franse troubadour. De trouvères introduceerden de Zuid-Franse troubadourslyriek en de fin'amors (hoofse liefde) in het noorden van Frankrijk. Bekende trouvères zijn de romancier Chrétien de Troyes en de lyrici Conon de Béthune en Thibaut de Champagne. De Noord-Franse trouvères hebben grote invloed uitgeoefend op Middelnederlandse dichters van liefdeslyriek als Heinric van Veldeke en Hadewijch. Evenals de troubadours waren zij dus dichters en niet noodzakelijk ook uitvoerders, zoals de chanteurs of jongleurs.
********Term uit de codicologie voor de meest eenvoudige vorm van de initiaal-1. De lombarde of lettrine werd gebruikt als beginletter van een nieuw tekstgedeelte in een handschrift, is meestal één tot drie regels hoog en met pen of penseel aangebracht in één kleur, vaak zwart of rood. De kleuren geel, groen en bruin zijn in handschriften uit de Nederlanden zeer zeldzaam. Een enkele keer is een lombarde van eenvoudig penwerk voorzien.\nIn de middeleeuwse codex heeft de lombarde oorspronkelijk een structurerende functie. Na verloop van tijd gaat ze, net als het paragraafteken, ook retorische momenten in de tekst markeren door het aangeven van de directe rede op plaatsen waar een (voor)lezer gemakkelijk in de fout zou kunnen gaan.\nIn eenvoudige handschriften werden de lombarden door de kopiist zelf aangebracht, in meer luxe codices werden lombarden door een aparte rubricator (rubricatie) ingetekend of ingeschilderd aan de hand van een representant.\n\n\n\n\n\n\n\nLombarde 'S' met zwarte representant 'ſ ' in de letter (1473). [bron: W.Gs Hellinga, Kopij en druk in de Nederlanden (1962), p. *12]
********Complementair begrippenpaar uit de discoursanalyse, vooral gebruikt sinds het Franse structuralisme (Benveniste). Gewoonlijk bedoelt men met énonciation (uitdrukking) de act van het spreken/schrijven (taalhandeling) waarbij énoncés worden uitgedrukt, d.w.z. elk zinvol tekstgeheel of tekstfragment, gesproken of geschreven. In die spreek/schrijfact liggen terzelfder tijd de verbale productie en receptie en de spatio-temporele situatie van spreker(s) en toegesprokene(n) besloten. \nIn een enger, specifiek linguïstisch perspectief is de énonciation ‘l’empreinte du procès d’énonciation dans l’énoncé’ (Ducrot/Todorov). Zij slaat dan op deiktische taalelementen zoals ‘ik’, ‘jij’, ‘hier’, ‘nu’… (zie deixis) en performatieve werkwoorden zoals beloven, verwittigen, uitnodigen e.d. (pragmatiek), waarvan de betekenis afhangt van factoren die verschillen van énonciation tot énonciation. Zij vertolken a.h.w. de ‘diepere’ intentionaliteit van de taalgebruiker (spreker of schrijver).\nIn courant taalgebruik wordt de term énoncé vaak als equivalent van ‘tekst’ geïnterpreteerd, wat door de tekstlinguïstiek wordt afgewezen: volgens haar is de énoncé immers, zowel mondeling als schriftelijk, een empirisch gegeven, terwijl ‘tekst’ een abstracte notie of constructie is voor discursieve analyse.
********
********
********Term uit de codicologie voor perkament bereid uit de huid van kalveren. Kalfsperkament – ook velijn genoemd – heet beter te zijn dan perkament van schapenhuiden.
********Benaming ontstaan naar aanleiding van een artikelenreeks ‘Les Poètes Maudits’ (1884-1888) van Paul Verlaine in het tijdschrift Lutèce. Hij stelde hierin onder die titel enkele toen minder bekende dichters voor, o.a. Corbière, Rimbaud en Mallarmé. Nu heeft het begrip een ruimere betekenis gekregen. Het wijst op dichters die om maatschappelijke of psychologische redenen of door fysieke aftakeling in de marginaliteit verzeild raakten. De principiële afwijzing van de burgerlijke maatschappij wordt gekoppeld aan het cultiveren van de uitzonderingspositie, i.c. de rol van verschoppeling. Ook de zelfdestructie door drank, drugs of venerische ziekten is een vast onderdeel van het gedoemde-dichtersyndroom. Bekende voorbeelden zijn in de Franse literatuur: Villon, Rimbaud en Verlaine zelf
********
********1. Verbinding van twee parallel gebouwde versregels. Komt vroeg en veelvuldig voor in de westerse literatuur in de vorm van paarsgewijs rijmende regels (aabbcc ...) van acht lettergrepen, gewoonlijk bestaande uit vier jambische (jambe) versvoeten. Bestaat het couplet uit twee regels met elk een jambische pentameter, dan noemt men het ‘heroic couplet’ (zie heroïsch vers). Dit komt vaak voor in verhalende gedichten (o.a. Chaucer) en toneelstukken (o.a. Shakespeare). Door de geschiedenis heen werd het couplet, bestaande uit verzen van verschillende lengte en met diverse voeten, ervaren als een geschikte basisstructuur voor de ottava rima, het rondeel en de rhyme royal, als ook voor het epigram. In de Franse poëzie komt het vooral voor met een rijmende alexandrijn (Corneille, Molière, Lafontaine). Ook in de Duitse en Nederlandse literatuur van de 17de en de 18de eeuw treffen we vaak de coupletvorm aan. Later deden Goethe en Schiller het knittelvers, een tetrametercouplet, herleven. In de 20ste eeuw is het couplet in de poëzie wat in onbruik geraakt.\n2. De benaming ‘couplet’ wordt momenteel gebruikt als synoniem van strofe in het lied.\n3. In hedendaagse min of meer komische theatervormen (operette, vaudeville) is een couplet een grappig, kritisch, vaak op de actualiteit betrokken lied met identiek gebouwde strofen die alle eindigen op eenzelfde keerrijm.\nZie ook: distichon, stanza.
********Term uit de archivistiek voor een ambtelijke brief. In de briefwisseling van P.C. Hooft, uitgegeven door H.W. van Tricht (1976-1979), zijn naast de niet-zakelijke brieven bijv. ook tal van missiven opgenomen die Hooft in zijn functie van drost van Muiden schreef, bijv. ‘Volgens den last bij Uwer Ed. Mogh. [= gecommitteerde Raden van de Staten van Holland] missive vanden 6en deses op gisteren ontfangen [...]’ (dl. 1, p. 137).
********Verrassende wending in het handelingsverloop van een toneelstuk. Het had gewoonlijk de bedoeling op het gemoed van de toeschouwers in te werken. Vandaar bijv. het veelvuldig gebruik ervan in sentimentele stukken en in genres zoals de comédie larmoyante en het melodrama. 
********Vorm van parlandopoëzie (vrij vers-2) bestaande uit een lange zin die verdeeld is over meer dan één regel, maar wel een samenhangend geheel blijft vormen. Het verschijnsel stamt uit de Bijbel, waar het o.m. voorkomt in de Psalmen. Men  vindt toepassingen in de laat-Middeleeuwse Imitatio Christi, toegeschreven aan Thomas a Kempis. Meer recent o.a. in delen van Hyperion van J.C.F. Hölderlin (1770-1843), en in het poëtisch drama van P. Claudel (1868-1955) en Ch. Péguy (1873-1914).\nEen voorbeeld kan worden aangetroffen in het werk van Martinus Nijhoff:\nZeg hem dat mijn bestemming was, dat ik jou lief had\nen hem niet minder liefhad - dat ik door het vlees\ngeest moest verwerven, en door geest, vrede.\n(VW, 1998, p. 405)
********Buiten de archivistiek (dossier-1) – met name in de juridische sfeer – spreekt men ook van een dossier als daarin stukken van verschillende aard en herkomst en tot verschillende archieven behorend, verzameld zijn. Men zou bijv. een dossier-Weinreb kunnen samenstellen met daarin alle polemieken van W.F. Hermans, Renate Rubinstein, Aad Nuis, het Rapport van het RIOD enz. 
********Term uit de archivistiek voor een reeks archiefbescheiden uit één archief die zijn ontvangen of opgemaakt bij de behandeling van één bepaalde zaak. Dit stelsel van dossiervorming is de grondslag voor de indeling van de archieven volgens het op de UDC (Universele Decimale Classificatie) gebaseerde registratuurplan van de Vereniging van Nederlandse Gemeenten. Een verzameling stukken in het algemeen wordt ook dossier-2 genoemd. 
********Franse middeleeuwse dichtvorm van didactische aard handelend over de dood en zo genoemd naar het steeds weer herhaalde Mors (= dood) aan het begin van elke strofe. De benaming gaat terug op een bundel van 50 strofen van 12 achtlettergrepige verzen, geschreven aan het einde van de 12de eeuw door Hélinand de Froidmont (ca 1160-ca 1229) en die begint met de woorden: \"Mors qui m'a mis muer en mue\". Het genre is enigszins verwant met de middeleeuwse congé. 
********
********Geestestoestand die zich manifesteert in het waarnemen van personen, zaken en (toekomstige) situaties die op natuurlijke wijze niet zichtbaar zijn. Binnen de mystiek (zie mystiek, mystieke literatuur) maakt men duidelijk onderscheid tussen een visioen en een droombeeld of waanvoorstelling: een visioen wordt veroorzaakt door een bovennatuurlijke macht van buiten die op de ziener inwerkt, een waanvoorstelling komt uit het innerlijk van de dromer zelf, terwijl iedere objectieve grondslag ontbreekt. Veel visioenen worden beschreven als de waarneming van een persoon, bijv. de verschijning van Maria in Lourdes of Fatima.\nIn de middeleeuwen bestond een bloeiende visioenenliteratuur, met als bekendste auteurs Hildegard von Bingen, Hadewijch (Visioenen, ed. Mommaers, 1990) en Dante (La divina commedia). In de kringen van de Moderne Devotie stond Hendrik Mande (ca. 1360-1431) bekend als visionaris. Volgens zijn biograaf had hij zelfs bijzonder veel visioenen, met name over de toestand waarin overledenen verkeerden. Hij zou zelfs ‘op bestelling’ visionair verkregen informatie hebben verschaft aan mensen die hem vroegen waar hun overleden verwanten nu waren en hoe ze hen zouden kunnen helpen (door missen te laten lezen, door het geven van aalmoezen enz). Mandes tijdgenoten twijfelden wel eens aan de echtheid van de eindeloze reeks visioenen, ook omdat sommigen zeiden dat Mande geld of goederen aanvaardde in ruil voor de verleende diensten en als een heilige vereerd werd. Zijn biograaf weerspreekt dit echter met nadruk.
********Het begrip avant-garde stamt uit de renaissance toen het werd gebruikt als militaire term voor de voorhoede van een leger. Daarna werd het een metafoor voor alles wat toekomstgericht en revolutionair was. Aan het eind van de 19de eeuw kreeg de term de betekenis die hij nog steeds in kunsthistorische zin heeft, namelijk die van revolutionaire kunst, waarbij dat revolutionaire vooral in de vormgeving gezocht moet worden. In het algemeen kan men zeggen dat avant-gardekunstenaars zich afzetten tegen de geldende traditie en experimenteren met nieuwe vormen, technieken of stijlen. Op die manier forceren ze een radicale breuk met de bestaande kunstvormen, die ze op alle mogelijke manieren vaak ook belachelijk maken of op z’n minst relativeren door de kunst in een ander of ongewoon perspectief te plaatsen.\nDe term ‘avant-garde’ werd aan het begin van de 20ste eeuw toegepast op een groep links-pacifistische kunstenaars die in 1916 bijeen kwam in het Cabaret Voltaire in Zürich. Sindsdien wordt ‘avant-garde’ gebruikt als aanduiding voor een aantal groepen vernieuwers van de kunst, speciaal voor de stromingen dadaïsme, futurisme, constructivisme en surrealisme van voor de Tweede Wereldoorlog. Deze groeperingen richtten hun kritiek vooral op de instituties van de kunst (musea, uitgeverijen, kunstopleidingen, literaire kritiek etc.). Voorts hadden ze kritiek op de estheten en hun opvatting dat kunst innerlijk een organische samenhang vertoont.\nPeter Bürger heeft in zijn Theorie der Avant-garde (1974) de term historische avant-garde gemunt voor deze bewegingen om ze historisch te onderscheiden van latere avant-gardebewegingen. In feite kan de benaming avant-garde namelijk gebruikt worden voor elke vooruitstrevende groep kunstenaars die breekt met de traditie, zoals bijv. de Vijftigers deden of de experimentele prozaïsten, zoals J.F.Vogelaar, L. van Marissing, I. Michiels, S. Polet e.a. Op het gebied van het toneel wordt de term ook gebruikt voor toneelschrijvers van het absurd theater, zoals Becket, Ionesco, Adamov en in het Nederlandse taalgebied Mulisch, L. de Boer en T. Brulin. Voor deze latere groepen gebruikt men bij voorkeur de term neoavant-garde.\nEr wordt in de literatuurbeschouwing onderscheid gemaakt tussen radicale avant-gardebewegingen en een meer gematigde avant-garde. Tot de eerste groep behoren de dadaïsten, futuristen, constructivisten en surrealisten. Tot de gematigde vormen van de avant-garde behoren het expressionisme, het vitalisme en het modernisme.
********L’écriture feminine is een concept dat werd geïntroduceerd door de Franse feministe Hélène Cixous in haar essay ‘Le rire de la Méduse’ uit 1975. Het speelde een belangrijke rol in de feministische literatuurkritiek en vooral in de Franse traditie ervan. Cixous moedigt vrouwen aan om zich door hun eigen schrijfstijl te bevrijden van patriarchale onderdrukking en ongedwongen expressie te geven aan de eigen vrouwelijke identiteit en sexualiteit. Daartoe verwerpt de écriture féminine een lineaire en rationele logica, evenals de dwang van realisme en coherentie – kenmerken die met het repressieve mannelijk discours geassocieerd worden. \nHet concept roept de algemene vraag op van het verband tussen taalgebruik en sexuele identiteit. Deze kwestie is in dezelfde periode ook de taalkunde en stilistiek gaan boeien, zij het vanuit een minder uitgesproken activistisch standpunt en op een meer empirische basis (recent ook met gebruik van methodes uit de corpustaalkunde
********Een vorm van lyrische poëzie uit de 12de eeuw. Men spreekt ook van chanson d’histoire, naar het bezongen verhaaltje, of chanson de toile omdat het lied gezongen werd tijdens het spinnen. Het bestaat uit enkele eenvoudige strofen met refrein-1. Thema is de liefde, maar zoals uit de term reeds blijkt, is niet de man maar een vrouw aan het woord. In vage bewoordingen bezingt ze een aantal typische situaties, o.a. tegengewerkte liefde, klachten omdat ze verlaten is of uitgehuwelijkt wordt aan een oude man (chanson de la mal-mariée), enz. Bijv. Bele Idoine en Bele Doette (beide 12de eeuw).
********Beoordelingscategorie uit de geschiedenis van de literaire kritiek. De eis van waarschijnlijkheid (in de zin van geloofwaardigheid) werd beklemtoond door de Franse klassieke literaire theorie, vooral met betrekking tot het theater. Deze eis tot geloofwaardigheid van historisch niet-controleerbare motieven was nl. problematisch geworden na de opvoering van Le Cid (Corneille, ca. 1636).\nIn het 17de-eeuwse Frankrijk maakte men een onderscheid tussen gewone en buitengewone waarschijnlijkheid. De eerste (‘vraisemblance ordinaire’) impliceert aangepastheid van een personage aan datgene wat bij zijn sociale milieu behoort en aan zijn motivatie (zie ook bienséance(s)). Deze eis was onmisbaar en gold als wet. De tweede eis heeft betrekking op al dan niet verrassende en bovennatuurlijke (d.i. van goden afkomstige) ontknopingen (‘vraisemblance extra-ordinaire’). Dit type diende tot extra genoegen en was ‘ad libitum’. Waarschijnlijkheid hangt dan blijkbaar samen met de geldende (maatschappelijke of literaire) conventies. Waarschijnlijk zijn hoeft daarom niet synoniem te zijn met ‘waar’ zijn: ‘Le vrai peut quelquefois n’être pas vraisemblable‘ (Boileau, Art Poétique, 1674).\nEen bekend uitvloeisel van de eis van waarschijnlijkheid van de eerste categorie is het drietal Aristotelische eenheden: eenheid van handeling, tijd en plaats. Zo is het bijv. waarschijnlijker om de handeling binnen een bepaalde tijd (eenheid van tijd) te laten verlopen dan om dit niet te doen. In de Voorrede van Samuel Coster bij de Isabella (1619) wordt de waarschijnlijkheid van de uitspraken en handelingen van personages in relatie tot hun karakter en status voorop gesteld:\nMijn Heeren, dit Spel heet Isabella, en daar wort niet meerder in vertoont\nals hy stelt dat op eene tijt, en op eene plaats geschiet is [...]\n(S. Coster, Werken, ed. Kollewijn, 1883, p. 301)\nBelangrijke verdedigers van de beginselen van vraisemblance zijn J. Chapelain (Lettre sur les vingt-quatre heures, 1630) en F.H. d’Aubignac (La pratique du théâtre, 1657).\nBehalve in het Frans-classicistische drama gold de eis van waarschijnlijkheid ook in het 18de-eeuwse genre van de briefroman. Waarom deze eis hier gold - en niet in de ‘gewone’ roman - motiveert Richardson in The Proscript van zijn briefroman Clarissa Harlowe (1748) als volgt: de realiteitsweergave achteraf van een gemoedshistorie veronderstelt bij de betrokken personen die de schrijver hieromtrent zouden hebben ingelicht een onwaarschijnlijk sterke kracht van herinnering en een even onwaarschijnlijk vertrouwd contact met de auteur.\nHet begrip waarschijnlijkheid blijft overigens een rol spelen in de moderne kritiek, zoals blijkt uit recent receptie-onderzoek (zie receptie-esthetica).
********Renaissance wordt als algemene term gehanteerd voor een opbloei, een ‘wedergeboorte’ of ‘gouden eeuw’, van verschijnselen of ideeën op enigerlei terrein na een periode van (vermeend) verval. Zo spreekt men van de renaissance der natuurwetenschappen, de renaissance der beeldhouwkunst, de Karolingische renaissance enz. Het wederopbloei-idee in het 15de-eeuwse Italië was gebaseerd op de toenmalige overtuiging dat er in de oertijd ook zo'n gouden eeuw bestaan had. Meer specifiek gebruikt, is renaissance de aanduiding voor een stroming in de West-Europese cultuurgeschiedenis die ook als periodebegrip (periode-1) is gaan fungeren en die – met allerlei nationale varianten sinds het ontstaan in Italië tot de laatste bloei in de Nederlanden – begrensd wordt tussen de 13de en 18de eeuw. Het periodebegrip is als vakterm in gebruik na publicatie van het standaardwerk van Jacob Burckhardt, Die Kultur der Renaissance in Italien (1860), waarin hij sterk de nadruk legde op de door de Italiaanse renaissancisten zelf geponeerde interne samenhang van de renaissance. Dit stringente periodebegrip is in de 20ste eeuw afgezwakt: diverse ‘typisch renaissancistische’ kenmerken worden nu meer gezien als afzonderlijke ontwikkelingen die vanuit de middeleeuwen doorlopen.\nKenmerkend voor de renaissancistische periode is dat de mens zich meer bewust wordt van zijn eigen individualiteit en mogelijkheden. Het statisch-hiërarchische, theocentrische wereldbeeld van de middeleeuwen (middeleeuwse literatuur) brokkelt af
********Begrip uit de Franse literaire esthetiek van de 17de eeuw. De term staat voor een kwaliteit die aan iets toegekend wordt wanneer het beantwoordt aan de morele voorschriften of de beleefdheidsconventies van een bepaalde periode. In het meervoud staat de term voor het geheel van regels en normen die uitdrukking geven aan de ethiek en het ‘savoir vivre’ van een samenleving. De eis tot bienséances kan men het best als volgt vertalen: niets in het literaire werk mag de morele of esthetische verwachtingen van het publiek doorbreken.\nVolgens de eisen van de bienséances dienen de personages in een literair werk zich te gedragen volgens hun rang en stand (externe bienséance). Zo was het ongebruikelijk dat een slaaf of een vrouw in de 17de-eeuwse letterkunde een heldenrol vervulde. Anderzijds moet het personage ook handelen in overeenstemming met elders in het verhaal of toneelstuk gegeven karaktertrekken (interne bienséance). Bienséance kan ten slotte ook staan voor de kwaliteit van een literair werk dat de wetten van het genre, de eisen gesteld door het onderwerp of de smaak van een bepaalde periode gestalte geeft (bijv. les bienséances oratoires). Zie ook decorum, vraisemblance, mimesis.
********
********In de vertel- en dramatheorie de instantie die een handeling verricht of een gebeurtenis veroorzaakt of ondergaat. De acteurs die in een verhaal- of dramageschiedenis zo’n rol vervullen, kunnen worden ingedeeld in klassen op grond van het feit dat ze gemeenschappelijke kenmerken (functies) vertonen in het handelingsverloop. Die klassen worden in het Franse structuralisme aangeduid met de term actants en daarbinnen onderscheidt men doorgaans subject en object, begunstiger (destinateur) en begunstigde (destinataire), helper (adjuvant) en tegenstander (opposant). Samen vormen deze actants het actantieel model dat als volgt kan worden weergegeven:\nbegunstiger          →          object             →                 begunstigde\n\n                                                ↑       \n\nhelper                   →          subject            ←                tegenstander\nBinnen dit actantieel model kan één actantenrol door meerdere acteurs 'gespeeld' worden en kunnen anderzijds verschillende actantenrollen door één actant worden uitgebeeld: bijv. die van subject en begunstigde in een verhaal waarin acteur A (= subject) streeft naar het bezit van B (= object) voor zichzelf (A = begunstigde). Men spreekt in dit verband ook wel over de ‘ondernemer’ en het ‘doel’.\nZo wil bijv. Max Havelaar in Multatuli’s boek bekendmaken welke misdaden er in naam van de koning in Indië worden bedreven. Havelaar fungeert als subject-actant (de zogenaamde ‘ondernemer’) en het bekendmaken van de misdaden vormt de object-actant (het doel) in de Max Havelaar.\nDe onderlinge relaties tussen de dragers van de handeling in een geschiedenis wordt de ‘actantiële syntaxis’ genoemd in onderscheid van de ‘functionele syntaxis’, waarbij het gaat om de relaties tussen de (belangrijkste) gebeurtenissen van de geschiedenis.
********Onderscheid door J.P. Sartre gemaakt tussen twee manieren van taalgebruik, nl. poëtisch en prozaïsch. Poëtisch taalgebruik wordt z.i. gekenmerkt doordat de woorden er op zichzelf, als objecten (vandaar mot-chose) worden bekeken in hun grafische of fonische materialiteit, net zoals kleuren op een schilderij of klanken in een muziekstuk. Proza anderzijds is een referentieel spreken en het woord verwijst er als een teken (vandaar mot-signe) naar iets waarvoor het gebruikt wordt: het is naar buiten gericht, naar de werkelijkheid, en doet een appel aan de lezer. Deze strakke scheiding werd ingegeven door Sartres overtuiging dat alleen met proza sociaal relevante dingen gezegd kunnen worden (engagement van de schrijver). Zie ook poëzie en proza.
********
********Illustratietechniek behorend tot de manuele diepdruk. De vernis-mou onderscheidt zich van de gewone ets door het gebruik van zacht vernis. Daarop wordt dun papier aangebracht waarop de etser de tekening aanbrengt met potloden. Door de druk van het potlood wordt het papier in de vernis gedrukt en komt de oppervlakte van de plaat vrij. Daar wordt de plaat dan door het zuurbad ingebeten. Deze methode is zeer geschikt voor kleurenreproductie.\n\n\n\n\n\n\n\nFélicien Rops' Kop van een Zeeuwse (1886) in vernis-mou. [bron: F. van der Linden, De grafische technieken (1990), p. 143].
********Blijspel waarin de gewoonten en gebruiken van een bepaalde sociale groep of een periode belachelijk worden gemaakt, vaak met moralistische bedoelingen. Al in de antieke blijspelen van Aristophanes, Plautus en Terentius kunnen trekken van de zedenkomedie worden aangetroffen. Maar vooral in de 18de en 19de eeuw werden dit soort spelen geschreven en met succes opgevoerd. Bekende auteurs van comédies de moeurs zijn Molière (Les précieuses ridicules, 1658), Diderot, A. Dumas, E. Augier (L’aventurière, 1848) en V. Sardou (Nos bons villageois, 1866) e.a. Ook het zgn. piece bien faite van auteurs als Scribe, Barrière en Dumas fils kan eronder gerangschikt worden. Een Engels voorbeeld is The school for scandal (1777) van R.B. Sheridan. In het Nederlandse taalgebied schreef Pieter Langendijk enkele zedenblijspelen, waarvan Spiegel der vaderlandsche kooplieden (1760) het bekendst werd. \nHet genre werd ook wel met de Engelse term ‘comedy of manners’ of ‘satirical comedy’ aangeduid.
********Korte opdrachtstrofe aan het slot van een gedicht, met name van een (rederijkers)ballade (zie ballade-2) of een refrein (zie refrein-2), vaak beginnend met de aanspreking ‘Prince’ of ‘Princesse’. Als eindstrofe herneemt ze meestal het metrisch schema en de rijmen van de tweede helft van de voorgaande strofen en houdt ze dikwijls een besluit of samenvatting in. In de Provençaalse lyriek heet deze strofe overigens tornada (Prov. terugkeer, wending
********Zuid-Franse benaming uit de 12de eeuw voor de liefdesideologie (hoofse liefde) die door troubadours beleden werd in met name de lyriek (canso). De fin'amors kan worden opgevat als de meest extreme vorm van hoofse liefde. Uitgangspunt is dat er tussen gehuwden geen liefde kan bestaan. De ware liefde wordt ervaren als een vorm van genade, een gunst waarop men geen recht heeft, maar die door de aanbeden vrouw verleend kan worden of niet. Binnen het huwelijk kan daarvan geen sprake zijn. De man bezit zijn vrouw. Hij kan haar nemen waar en wanneer hij dat wil
********Benaming voor een opvatting over poëzie die, in de lijn van het Franse symbolisme (o.m. St. Mallarmé), vooral de nadruk legt op het muzikale van de dichtkunst en op haar magische, mystieke, goddelijke karakter. De term werd voor het eerst gebruikt door Ch. Baudelaire in verband met E.A. Poe’s ‘The poetic principle’ (1848-1850). In zijn Notes nouvelles sur Poe, bij zijn vertaling van een aantal van diens verhalen (Nouvelles histoires extraordinaires, postuum gepubliceerd in 1883), verklaart hij het begrip 'poésie pure' als volgt: 'la poésie n'a pas d'autre but qu'elle-même
********
********Term uit het grensgebied van stijlleer en literaire kritiek ter aanduiding van een vorm van beeldspraak die zo vaak gebruikt is dat men deze ervaart als een afgesleten metafoor of metoniem (metonymie) zoals bijv. ‘het ruime sop’ voor ‘de open zee’ of ‘het schip van de woestijn’ voor een kameel. Sommige topen (topos) kunnen ervaren worden als een cliché. Wanneer een cliché samengaat met bombast leidt dit tot holle retoriek. Het cliché of de gemeenplaats is vergelijkbaar met de platitude.\nIn de literatuur wordt het cliché gebruikt om er een komisch of ironisch effect mee te bereiken. In een lezing van november 1985 heeft Gerard Reve op het literaire gebruik van het cliché gewezen. In de praktijk van zijn schrijverschap heeft hij er ook op talloze plaatsen gebruik van gemaakt. In een brief aan professor Grossouw schrijft hij:\nVoor een literair professoraat, met 9 ½ kolleesjes per jaar, zal ik zeker tot het Ware Geloof intreden. (Voor niks gaat de zon op, waar of niet?).\n(G. Reve, Brieven aan geschoolde arbeiders, 1985, p. 28).\nZo kunnen ook verstarde, geïdiomatiseerde uitdrukkingen uit de dagelijkse taal door een lichte wijziging of in een bepaalde context opnieuw gemetaforiseerd worden of ironisch worden geladen. In Paul Celans regel ‘Ein Wort, das fortlebt vor den Fenstern’ wordt het cliché ‘zijn woorden leven voort’ nieuw leven in geblazen door de toevoeging ‘vor den Fenstern’.
********Toneelstuk dat tussen de tragedie en het blijspel wordt gesitueerd en dat dus zowel tragische als komische elementen kent en doorgaans een goede afloop heeft (happy end(ing)). De personages zijn gewoonlijk van hoge afkomst en nobel van karakter. Ze spelen een heldhaftige rol, dikwijls door liefde gedreven, waarbij echter het al te pathetische wordt vermeden.\nHet genre is van Spaanse oorsprong en Lope de Vega heeft een aantal van dit type toneelstukken geschreven, bijv. La discreta enamorada (1606) en El perro del hortelano (1613). Maar vooral in Frankrijk is het genre veelvuldig beoefend, o.m. door Pierre Corneille met Don Sanche d’Aragon (1650), Molière met Dom Garcia de Navarre (1661) en Edmond Rostand met Cyrano de Bergerac (1896).\nIn feite is de comédie heroïque een subgenre van het heldendrama (heroïsch drama).
********Oorspronkelijk een kunstwerk, een muziekstuk of een literair werk dat bestaat uit een ‘mengelmoes’ van fragmenten uit andere werken. Verwante termen zijn cento en potpourri.
********Verschijningsvorm van het sociaal-literaire leven in Frankrijk in de 17de en 18de eeuw. Vanuit een behoefte aan verzet van de ‘stad’ tegen het ‘hof’ hebben de initiatiefneemsters - het waren voornamelijk gastvrouwen - de Italiaanse hofvoorbeelden voor ogen gehad. Kenmerkend voor de literaire salon is de regelmatige bijeenkomst van een groep vrienden, vaak op een vaste dag in de week, die met elkaar converseerden en discussieerden over literatuur, kunst en filosofie. Er heerste gelijkheid der seksen. Ook was er in principe gelijkheid van standen, al leidde dit niet tot democratie. De gastvrouw stond boven de deelnemers en was dikwijls het voorwerp van hun lofprijzingen. Een belangrijke attractie was de beoefening van kunst en spel - woordspel, kaartspel, muziek, amateurtoneel en improvisatie. Men las voor uit eigen recent werk en kwam in contact met passerende buitenlandse gasten. In de loop van de 18de eeuw ging men erg hachelijke wetenschappelijke, filosofische en godsdienstige onderwerpen steeds minder uit de weg. \nEen toonaangevend salon was het Hôtel de Rambouillet (1618-1660) van Catherine de Vivonne, maar de Franse cultuurgeschiedenis kent er talloze andere van grote betekenis, o.m. die van Mmes de Scudéry, de Tencin, de Lambert, Geoffrin, de Necker, alsook het beruchte salon van Baron d’Holbach waar ook Diderot vaak te gast was. Ondanks hun aristocratische inslag overleefden de salons de revolutie van 1789 (Mme de Staël, George Sand, Nodier) om pas echt te verdwijnen na WO I. \nOok andere Europese landen kenden soortgelijke ‘salons’ als trefpunt van de artistieke, intellectuele en maatschappelijke elite. In Engeland kende men de ‘clubs’, in Spanje de ‘foyers’ en ‘tertulia’s’. In Nederland zou men de Muiderkring een vroege vorm van salon kunnen noemen. Aangezien echter in de 18de eeuw op dergelijke bijeenkomsten in Nederland het vrouwelijk element meestal ontbrak, kan men hooguit spreken van salonachtige clubs in die periode, met name in enkele regentenhuishoudens, zoals dat van het Heemsteedse buiten van Cornelis van Lennep.\nNaast de rederijkerskamers zijn de salons van invloed geweest op het ontstaan van de dichtgenootschappen en andere sociaal-culturele gezelschappen in de 18de en 19de eeuw.\n\n\n\n\n\n\n\nEen avond in de salon van Madame Geoffrin waar Voltaire voorleest uit eigen werk (18e eeuw). [bron: A.G.H. Bachrach e.a. (red.), Moderne Encyclopedie van de Wereldliteratuur, dl 3 (19802), p. 281].
********Achttiende-eeuws burgerlijk drama waarin tragische gebeurtenissen een belangrijke rol spelen, maar waarin anders dan in de tragedie het geval is, geen sprake is van een noodlottige afloop, maar van een happy end(ing). Het genre wordt daarom ook wel een tragikomedie genoemd.\nKarakteristiek voor de comédie larmoyante is de moralistische strekking die tot uiting komt in de eenvoudig en helder gehouden tegenstelling tussen goed en kwaad en de uiteindelijke zegepraal van de deugd. De gevoelige, soms wat sentimentele helden (Eng. sentimental comedy) staan vaak tegenover brute of gewelddadige personages. De simpele intrige en het happy end waarin de edelmoedige en gevoelige held de overwinning behaalt op zijn tegenstrevers vielen erg in de smaak bij de 18de- en 19de-eeuwse burgerij. Het is dan ook niet goed mogelijk het genre scherp af te grenzen van het ruimere begrip ‘burgerlijk drama’, omdat daarvan allerlei varianten bestaan die kenmerken gemeen hebben met het hier behandelde genre. Er is voorts een relatie met het melodrama.\nVoorbeelden van de comédie larmoyante vindt men vooral in het stamland Frankrijk, o.m. bij Pierre Carlet de Chamblais de Marivaux met La mère confidente (1735) en Claude Nivelle de la Chausée met Mélanide (1741). In Engeland schreef Hugh Kelly False delicacy (1768) en in Duitsland J.E. Schlegel Der geschäftige Müssiggänger (1743). In het Nederlandse taalgebied kunnen J.A. Schasz’ drama’s Dorvan of de zegepraal der liefde (1779) en Frederik en Charlotte of de edelmoedige beloning der deugd (1793) als voorbeelden genoemd worden.
********Binnen de literatuurwetenschap verstaat men onder fictie doorgaans de verzameling teksten waarin het beschrevene gezien wordt als het product van de verbeelding van de auteur, als door hem verzonnen stof. In fictionele teksten blijkt echter niet alles wat erin beschreven wordt fictie te zijn. Soms is dat alleen de rangschikking en interpretatie van de feiten door de auteur (vgl. bijvoorbeeld de historische roman), soms is het aandeel van verzonnen stof aanzienlijk meer (vgl. sciencefiction, sprookje e.d.). Fictionaliteit is pas vanaf de 19de eeuw uitgegroeid tot een wezenskenmerk van literatuur en is daarmee een kernbegrip geworden in de literatuurwetenschap. Sommige theoretici hebben geprobeerd aan te tonen dat het fictieve karakter van teksten de literariteit van die teksten mede bepaalt omdat het waarheidsgehalte als het ware tussen haakjes kan worden geplaatst (vgl. faction).\nDe lezer onderscheidt fictionaliteit van niet-fictie d.m.v. fictionele indicaties. Er zijn indicaties van binnen de tekst. Daartoe kunnen bijv. de formele indicaties behoren, zoals stijlfiguren, rijm, metrum etc. of bepaalde standaardformuleringen (‘Er was eens …’) en het perspectief (bijv. het feit dat een ‘hij’ van binnenuit beschreven wordt). Veel van dit soort indicaties zijn echter historisch en cultureel bepaald: het rijm van Melis Stokes Rijmkroniek (1885) hoeft vanuit historisch oogpunt niet noodzakelijk een fictionele indicatie te zijn, terwijl het veelvuldig voorkomen van het woord ‘historisch’ of ‘historie’ in veel prozaromans van de late middeleeuwen niets afdoet aan het fictionele karakter ervan.\nHet verschil tussen wat wij verstaan onder fictie of werkelijkheid (realisme-2) is doorgaans conventioneel bepaald en naar het zich laat aanzien gekoppeld aan het gebruik dat van teksten gemaakt wordt. Er zijn pogingen ondernomen om op grond van formeel-semantische beschrijvingen fictioneel taalgebruik nader te omschrijven (bijv. Woods, 1974), maar dit logisch-linguistische onderzoek heeft geen nauwkeurige afgrenzing opgeleverd.\nFictionele indicaties van buiten de tekst kunnen o.m. gevonden worden in de boekverzorging (omslag, bladspiegel, reeksaanduiding, enz.), de auteursnaam (van Vestdijk verwacht men eerder fictie dan van Huizinga), de aanduiding van het genre (roman, gedicht, toneel) en de plaats in de boekwinkel.\nIntussen wordt de term fictie (of het Engelse leenwoord fiction) in de literaire kritiek en de wereld van boek en uitgeverij ook gebruikt voor het hele complex van de fictionele literatuur met inbegrip van teksten als dagboeken, memoires, autobiografieën e.d. Dat gebeurt o.m. in bestsellerslijsten (fiction versus non-fiction
********Term die in zijn verschillende hedendaagse betekenissen (cf. code civil, gedragscode, erecode, enz.) nog sporen vertoont van zijn vroegere, legale betekenis: de codex als wetboek, verzameling wetten, groep regels. Bij de uitvinding van de telegrafie raakte de term snel ingeburgerd, om dan te worden opgenomen in de moderne telecommunicatietechniek in een betekenis die de basis vormt van het gebruik ervan in de moderne literatuurwetenschap. In de communicatiewetenschappen (C. Cherry, Shannon en Weaver) staat code aldus voor een systeem van tekens en verbindingsregels met behulp waarvan een voorafbestaande boodschap wordt overgebracht. Deze laatste wordt volgens een eenduidige en afgesproken systematiek getransformeerd tot zgn. signalen, die de ontvanger weer kan ontcijferen (‘decoderen’) als hij de code kent. Doordat de code bewust symmetrisch werd gebouwd met het tekensysteem waarin de oorspronkelijke boodschappen gerepresenteerd zijn (verg. de congruentie tussen morsealfabet en letteralfabet), is het proces van coderen en decoderen omkeerbaar en garandeert het een maximale ‘equivalentie’. Bedoeling van de hele technische operatie is het verzekeren van een veilige (bijv. geheimcodes
********
********Term uit de prosodie - gebruikt voor de afsluiting van de Griekse dodenklacht om Adonis (vandaar ook wel adonius versus genoemd) - ter aanduiding van een korte metrische (metrum) versregel uit de Klassieke Oudheid met twee heffingen. Dit dipodisch (dipodie) vers werd gebruikt als slotregel van de sapfische strofe. In de Nederlandse poëzie vindt men deze vorm bij voorbeeld aan het begin (vs. 1) van Nijhoffs  gedicht ‘Zwerver en elven’:\n\n\n\n\n­Ōver de duīnen\nWōei een līed  [...]  \n(M. Nijhoff, VG, 1995, p. 141)\nDe adonius komt ook voor als onderdeel van een langere regel, bijv. als het tweevoetige slot van de hexameter, waar het finale adonius heet.\nZie ook aeolische versmaat. 
********Versmaat genoemd naar de streektaal van het Aeolische eiland Lesbos waarin o.m. Alcaeus en Sappho schreven. Men spreekt ook van logaëdisch vers, nl. bestaande uit een combinatie van metra in proza (Gr. logos) en poëzie (Gr.aoidè). Deze versmaat bestaat uit een afwisseling van dactylen (dactylus) en trocheeën (trochee), zodat tussen de lange lettergrepen steeds één of twee korte voorkomen. De eenvoudigste vorm ervan is het adonisch vers, nl. een groep bestaande uit een dactylus en een trochee: . 
********Vorm van avonturenroman, gekenmerkt door de wederwaardigheden die een personage (of een groep personen) ondervindt, bijv. na een schipbreuk, op zijn reis naar een vreemd oord, veelal een eiland, op grote afstand van de bewoonde, geciviliseerde wereld. Typisch is ook het motief van de afzondering (zgn. insula-motief): het besloten, primitieve karakter van de plaats van handeling, zowel positief (als toevluchtsoord) als negatief (als verbanningsoord) voorgesteld. De benaming is afgeleid van de titelheld van Defoes Robinson Crusoe (1719). Het genre bloeide vooral tijdens de 18de eeuw, tegen de achtergrond van het kosmopolitisme van de beginnende Verlichting (reizen in den vreemde en contact met andere culturen). De idealisering van het verlaten oord - verwant aan die van de goede wilde (‘le bon sauvage’) - waarin de schipbreukeling economische, maatschappelijke en culturele vrijheid geniet, leidt ertoe dat de robinsonade vaak verwantschap vertoont met de didactische literatuur. Een bekend voorbeeld is J. Schnabel, Die Insel Felsenburg (1731). Daar het een modegenre gold, werden ook talrijke volkse imitaties van Robinson Crusoe geschreven. Zo zijn er voor het Nederlandse taalgebied o.m. een Walchersche en een Haagsche Robinson (resp. 1752 en 1758) te vermelden en L. Paters toneelstuk Het onbewoonde eiland (1774). Onder invloed van Rousseau’s Émile (1762), waarin Robinson Crusoe als geschikte lectuur voor jongeren wordt aangeprezen, kende de robinsonade een grote bijval in de jeugdliteratuur met o.m. werk van J.H. Campe (late 18de eeuw) en J.-R. Wyss (begin 19de eeuw). Voorbeelden van 20ste-eeuwse robinsonades zijn Goldings Lord of the Flies (1954) en Bernlefs Verloren zoon (1997). \nDe robinsonade heeft enige verwantschap met het imaginaire reisverhaal.
********Benaming uit de drukkerswereld voor alle staande drukletters, die oorspronkelijk gebaseerd waren op de schrijfletter humanistische minuskel of littera antiqua. De benaming staat in oppositie tot de cursief, de schuine letter, die afgeleid is van de geschreven cancelleresca's. Omdat het gedrukte boek een groter verspreidingsgebied had dan de codex en het ontwerpen van een letterpolis een langdurige artistieke prestatie is, was standaardisering en stilering van de drukletter geboden. Dit is vooral het werk geweest van de in de 15de eeuw in Venetië werkzame Nicolaus Jenson en Francesco Griffo (de laatste in de drukkerij van Aldus).\nIn de 16de eeuw ontstonden nationale varianten van de Italiaanse renaissance-antiqua: in Frankrijk van de beroemde ontwerpers Claude Garamond en Robert Granjon, in Nederland door Christoffel van Dyck, in Engeland van William Caxton. Eind 17de eeuw werd voor de Franse koninklijke drukkerij een nieuwe romein ontworpen die als ‘romain du roi’ veel invloed op latere ontwerpers als Philippe Grandjean gehad heeft. 18de-eeuwse lettergraveurs legden zich toe op verbetering van het letterbeeld en in relatie daarmee van de druktechniek
********
********
********
********
********Term uit de prosodie ter aanduiding van een verschijnsel op het gebied van het ritme van een vers-1. Het betreft een metrische (metrum) regel waarvan de eerste syllabe ontbreekt of als ontbrekend kan worden ervaren. Bekend bij classici is de tweede versregel van boek XXIII van de Ilias van Homerus, die niet begint met een te verwachten dactylus maar met twee dalingen. In de Nederlandstalige literatuur zijn deze gevallen zeldzaam. Maar in het polymetrische (polymetrie) gedicht ‘De kreupele’ van Nijhoff, met stijgend metrum in de eerste acht verzen, vertoont vs. 9 ineens een patroon zonder aanvangsdaling(en), en begint met een heffing: ‘Buīten het vēnstertje vōeren’ (M. Nijhoff, VG, 1974, p. 519). In de forma formata vanuit vs. 9 gezien is dit een acefalisch vers. In principe gebeurt hier hetzelfde als bij een regel die catalectisch is, maar nu niet aan het eind van de regel, maar aan het begin.\nAfhankelijk van de instelling van de lezer kan een acefalisch vers soms ervaren worden als een vorm van ar(r)itmie.
********
********Een gebeurtenis of een tekstpassage die we niet precies kunnen dateren binnen de chronologie van een verhaal. Een achronie doet de tekst schijnbaar afwijken van de chronologische vertelwijze, maar het specifieke ervan is dat deze afwijking niet nauwkeurig is vast te stellen in duur (hoe lang?) of richting (toekomst of verleden?). Dit kan gebeuren wegens gebrek aan duidelijke gegevens (bijv. bij formuleringen als ‘nog nooit’, ‘altijd’, enz.) of omdat een reeks gebeurtenissen op grond van niet-chronologische, bijv. ruimtelijke of thematische criteria, achter elkaar worden geplaatst (syllepsis-2). Een achronie kan ook optreden omdat er binnen een retroversie (terugverwijzing, flashback) een anticipatie-1 (toekomstverwijzing, flashforward) aangetroffen wordt, of omgekeerd, zodat het moeilijk te bepalen wordt hoe deze verhaalelementen zich verhouden tot de chronologie van het vertelde. Wanneer bijv. binnen een chronologisch verteld verhaal de mededeling gedaan wordt: ‘Toen wij met vakantie in Frankrijk waren, spraken we af om te gaan verhuizen’, dan is er sprake van een toekomstverwijzing binnen een retrospectief geformuleerde mededeling, waarvan niet nauwkeurig is vast te stellen hoe deze zich tot het ‘heden’ verhoudt. Zie ook tijd.
********Stijlfiguur (stijlfiguren) die gezien kan worden als een onderdeel van de perifrase. Het is een sterk overdreven omschrijving (hyperbool) van iets wat praktisch onmogelijk geacht wordt (vandaar ook Lat. impossibile). In plaats van ‘Nooit zal dat gebeuren’ geeft men een omschrijving van ‘nooit’ in de vorm van bijv. ‘Ik mag hangen als’ enz. Kinderen kregen wanneer ze op iets reageerden met 'En als nu ...' van hun ouders vaak te horen 'Als ..., als de hemel valt, hebben we allemaal een blauwe hoed'. Bekend is ook de adynaton in de vorm van een gezegde: 'Als Pasen en Pinksteren op één dag vallen'.\nMet name in de nonsenspoëzie en de leugenliteratuur is deze stijlfiguur geliefd en is ze verwant aan de mundus inversus van de carnavalsliteratuur. Een dichter die graag en veel gebruik maakte van dit type overdrijvingen is Gerrit van der Linde in zijn bundel Gedichten van de Schoolmeester (1859).
********1. Leer van de zintuiglijke waarnemingen en emoties.\n2. In afgeleide en nu gangbare betekenis (geïntroduceerd door A.G. Baumgarten in zijn studie Aesthetica, 1758): tak van de filosofie die zich bezighoudt met schoonheid en kunst. \nMen maakt onderscheid tussen esthetica als onderzoeksgebied van de esthetische beleving, overwegend psychologisch van aard, en die kunstbeschouwing die zich bezighoudt met de bestudering van de objecten, ergocentrisch van aard. Verschillende takken van de literatuurwetenschap bewegen zich op het terrein van de esthetica, zoals de receptie-esthetica, de stijlleer, en de analyse van afzonderlijke werken. Het streven wint veld om bij het onderzoek een aparte plaats toe te kennen aan de auteurspoëtica en aan opvattingen en codes bij critici en recipiënten (vgl. esthetisch object). Dit streven vindt zijn grond in de erkenning dat de bepaling van wat esthetisch respectievelijk literair waardevol is, (mede) tot stand komt door de artistieke gerichtheid die is ingebed in een literair-culturele situatie en door de artistieke erkenning die berust op het feit dat auteurs, uitgevers, critici, literatuurhistorici en literatuurdocenten op een gegeven moment aan een bepaald geschrift de sociale status geven van een literair geschrift (canon-1).
********Een levenshouding waarin schoonheid vergoddelijkt wordt op een zodanige wijze dat ze de gehele levenssfeer doordrenkt. Het kunstwerk wordt hierbij gezien als de uitdrukking van het esthetische individu en in zijn meest geslaagde vorm wordt in het kunstwerk de schoonheid als metafysische representatie van het hogere of de Idee verwezenlijkt (symbolisme). De kunstenaar moet vrij zijn in de middelen die hem ten dienste staan om die schoonheid uit te drukken en mag zich niet laten leiden door didactische, politieke, sociale of andere pragmatische overwegingen.\nPrikkeling van de zintuigen dient de sensaties te leveren die zo direct mogelijk in de kunst worden weergegeven. Dit leidde vaak tot een spontane en vrije kunst, die bijv. tot uiting komt in de poésie pure en in het veelgebruikte fragment waarin de snelle indruk en de beweeglijkheid ervan wordt vastgelegd. Ook synesthesie speelt daarbij een belangrijke rol. Deze elementen vormen de belangrijkste bestanddelen van het sensitivisme.\nDe bronnen voor deze kunstenaarshouding liggen in de Duitse romantiek (de gebroeders Schlegel, Novalis, Fichte, Schelling e.a.). Al bij Kant treffen we de opvatting aan dat kunst niet afhankelijk is van de werkelijkheid, noch enig nut heeft. Een echo van die opvatting vinden we terug in de formulering van Oscar Wilde dat het leven de kunst nabootst en niet andersom: ‘life imitates art’. Kants uitgangspunt vormt de grondslag van de bekende doctrine van het l'art pour l'art. Ze hangt samen met de toenemende isolering van de kunstenaar in de samenleving van de 19de eeuw: enerzijds een bewust gekozen isolement en anderzijds een afwijzing van de romantische kunstenaar door de bourgeoismoraal van die tijd. In Nederland vinden we de weerklank daarvan in de personages van Multatuli uit de Max Havelaar (1860): Droogstoppel versus Stern en Sjaalman. De kunstenaar is door zijn goddelijke roeping voor de schoonheid anders dan anderen, superieur en geniaal. Dat leidt tot non-conformisme: bohemien, poètes maudits en decadentie.\nIn Frankrijk treffen we het estheticisme als stroming in de kunst aan vanaf Théophile Gautier. In zijn voorwoord tot Mademoiselle de Maupin (1835) wijst hij elke nuttige functie voor de kunst af. Deze stelling werd overgenomen en uitgewerkt door Baudelaire, Flaubert, Mallarmé e.v.a. bij wie het ook een levenshouding betekende: de dienst aan ‘la religion du beauté’. In zijn meest extreme vorm is deze dienst aan de goddelijke schoonheid beschreven in J.K. Huysmans’ A rebours (1884), waarin het estheticisme bovendien een element van de decadente cultuurmoeheid van het fin de siècle meekrijgt.\nHet estheticisme werd in Engeland vertegenwoordigd door Walter Pater (The renaissance, 1873). Hij beïnvloedde auteurs als Oscar Wilde, Arthur Symons en Ernest Dowson, maar ook beeldende kunstenaars als Aubrey Beardsley e.a. In Nederland is de eerste echte esthetische stroming die van de Tachtigers geweest. In Perks sonnet ‘Deine Theos’ met de regels\nSchoonheid, o gij, wier naam geheiligd zij,\nUw wil geschiede
********De ‘afstandelijke’ houding of perspectief van een lezer/toeschouwer ten overstaan van een kunstwerk en dit ongeacht de subjectieve voorkeur voor of afkeer van dit werk. Distantie is nodig opdat een werk esthetisch gewaardeerd zou kunnen worden. Denken we maar aan het verschil tussen de perceptie van een appel op een fruitschaal thuis in de huiskamer en anderzijds een appel op een schilderij: in die laatste wil je niet bijten (je neemt ‘afstand’), ook al heb je honger. Sinds Kant (Kritik der Urteilskraft, 1790) is het begrip esthetische distantie een belangrijk thema in de kunstfilosofische discussie geworden. Kant sprak in dit verband van ‘interesseloses Gefallen’ (genoegen zonder directe interesse).
********Term uit de receptie-esthetica, afkomstig van Hans Robert Jauss, ter aanduiding van datgene wat bepalend zou zijn voor de literaire of esthetische waarde van een tekst. Het is met name de afstand, het verschil, tussen de structuur van een concrete literaire tekst en de verwachtingshorizon van zijn (opeenvolgende generaties) lezers.
********Term uit de receptie-esthetica, teruggaand op het Praagse (Praagse school) structuralisme (J. Mukařovský). Het is de representatie van het artefact zoals dat in de beleving van de lezer voor hem gestalte krijgt. De omzetting van een artefact door een lezer in een esthetisch object wordt de ‘lezersconcretisatie’ genoemd of kortweg ‘concretisatie’, of ook wel ‘concretisering’. Er zijn dus evenveel esthetische objecten van een literaire tekst als er lezers van die tekst zijn. Men zou zelfs moeten concluderen dat het aantal nog groter is, omdat een individuele lezer een bepaalde tekst in de loop van de tijd ook nog weer eens op verschillende wijzen blijkt te concretiseren. 
********
********Een genootschap of instituut dat wetenschap, letteren of kunst beoefent en bevordert
********Beweging in de Russische poëzie tussen 1910 en 1920 (ook adamisme genoemd). Rond het tijdschrift Apollon (1907-1919) verzamelden zich dichters als S. Gorodetski, M. Koezmin, A. Achmatova, O. Mandelstam en N. Goemiljov (theoreticus van de beweging) die zich afkeerden van de esoterische vaagheid en eigengereide suggestiviteit van de symbolistische poëzie. Zij kwamen op voor klaarheid en krachtige zintuiglijkheid in de poëzie, wat resulteerde in gedichten met compact en helder beeldgebruik, grafisch scherp afgelijnde presentatie en evenwicht. Het statuut van dichter is niet dat van ziener of profeet, maar van vakman. Na 1917 verloor de beweging aan impact, mede doordat het gebrek aan sociale betrokkenheid niet in goede aarde viel bij de officiële sovjetkritiek.
********
********
********
********
********Afschrift van een tekst gemaakt door iemand anders dan de auteur. Veelal wordt de term apograaf hiervoor gebruikt, maar onduidelijk blijft dan wie het afschrift heeft gemaakt: de auteur of iemand anders. De Middelnederlandse literatuur is haast uitsluitend in allografen bewaard gebleven, vervaardigd door beroepskopiisten. Een eigenhandig door de auteur geschreven tekst noemt men een autograaf.
********Twee woorden heten allograaf als ze hetzelfde betekenen en op dezelfde manier worden uitgesproken, maar verschillend worden geschreven. Bijv. paarlmoer/parelmoer of hoorn/horen. Soms wordt deze afwijkende schrijfwijze gebruikt om metrische redenen, zoals bij diëresis-2 of epenthesis, bijv. waar Vondel in de tweede regel van zijn Gysbreght van Aemstel (1637) schrijft:\nHet Hemelsche gerecht heeft zich ten lange leste\n\nErbarremt over my, en mijn benaeuwde vesten.\n(J. van den Vondel, VW, WB-ed., dl 3, 1929, p. 530)\nSoms ook wel om taaleconomische of modieuze overwegingen, zoals in SMS-taal: bijv. H6 voor André Hazes of W8 voor wacht. 
********Verschillende schrijfwijze van een schriftteken binnen een woord al naar gelang de positie van dat schriftteken binnen het woord. Tot in de 18de eeuw zijn allografemen zeer gebruikelijk. Zo schreef men in de middeleeuwen een ronde ‘r’ als de voorafgaande letter rond was (‘b’, ‘o’) en anders een rechte ‘r’. Aan het begin en binnen het woord was de rechte ‘s’ gebruikelijk, maar aan het einde van een woord de ronde ‘s’. Allografemen vindt men ook met ‘i’ en ‘j’ (de ‘lange ij’), en ‘u’ en ‘v’. Binnen de teksteditie verschilt men van mening over de vraag of men in geval van een diplomatische editie de tekst geweld aandoet als men allografemen normaliseert naar het hedendaags gebruik, bijv. ‘duvel’ i.p.v. ‘duuel’.
********Term uit de schriftgeschiedenis voor een aan een ander schriftsysteem ontleend teken, hetzij logogram-2, syllabogram of alfabetisch teken, dat met zijn oorspronkelijke betekenis op de plaats komt van het schriftteken in de ontlenende taal, maar wel wordt uitgesproken alsof het originele teken er nog stond.\nHoewel allogrammen vooral voorkwamen in de periode dat het Soemerisch veel invloed had (er wordt dan ook wel gesproken van Soemerogrammen), zijn parallelle verschijnselen in het Nederlands eveneens aan te wijzen. Zo wordt de ‘et’-ligatuur uit het Latijn (de ampersand: & = et), bijv. geplaatst tussen ‘Van Gend’ en ‘Loos’ (Van Gend & Loos), altijd uitgesproken alsof er ‘Van Gend en Loos’ staat.
********
********
********
********Opsomming in vaste (alfabetische) volgorde van de letters van een schrift. Het Nederlandse alfabet is gebaseerd op het Romeinse alfabet, dat op zijn beurt weer teruggaat op het Griekse alfabet, waarvan het aan de eerste letters de naam ontleent (alpha, bèta). Het Hebreeuwse alfabet (met beginletters aleph, beth) ging weer vooraf aan het Grieks. Het middeleeuwse alfabet telde geen 26, maar 23 letters: de ‘i’ en de ‘j’ waren één en dezelfde, evenals de ‘u’ en de ‘v’, terwijl de ‘w’ geen letter maar een grafeem was, een schrijfwijze voor ‘uu’. Dit is belangrijk voor het doorzien van ‘geheimschrift’ of versleutelingen d.m.v. het verschuiven van één letter zoals in het explicit van Der vrouwen heimlicheid (ed. Blommaert, 1846): EXPLKCKT SFCRFTXM MXLKFRXM (explicit secretum mulierum). Daarnaast worden aan het slot van een alfabet of een op het alfabet geïnspireerd gedicht (abecedarium-1) abbreviaturen (abbreviatuur) toegevoegd, soms twee, soms vier. Zie ook alfabetisch schrift.
********
********
********(Half)rond of (half)ovaal theater met oplopende bankenrijen in de oudheid. In hedendaagse schouwburgen wordt met de term 'amfitheater' verwezen naar de oplopende rijen zitplaatsen (rang) boven het balkon. Zie ook arenatheater en odeon.\n\n\n\n\n\n\n\nJan Punt spreekt als Apollo het publiek toe in de Amsterdamse Schouwburg. [bron: R.L. Erenstein (red.), Een theatergeschiedenis der Nederlanden (1996), p. 344]
********
********
********
********
********
********Term uit de retorica en de stilistiek voor een vorm van anaclasis-2, nl. een vorm van repetitio als woordspeling waarbij een spreker in een dialoog een woord of een reeks woorden van zijn gesprekspartner of tegenstander herneemt, maar daar een andere betekenis aan geeft (Lat. synoniemen: reflexio en reversio). Een dergelijk woordspel is doorgaans gebaseerd op de polysemie (ambiguïteit) van de speels hernomen woorden, soms op de toevallige gelijkluidendheid van het bedoelde en vervolgens geïnterpreteerde. Asteismus is één van de vormen van antanaclasis.\nBij uitbreiding kan de term ook slaan op niet-dialogische horizontale woordspelingen in het algemeen. Een bekend voorbeeld uit Pascals Pensées (1657-1658) is: ‘Le cœur a ses raisons [redenen] que la raison [rede] ne connaît point’. In deze betekenis van de term berust antanaclasis meestal op polysemie van het herhaalde woord en bestaat er een noodzakelijke formele gelijkheid (homonymie) tussen de componenten van het woordspel. In dit opzicht is ze te onderscheiden van de zgn. paronomasia, waarbij de vormovereenkomst onvolledig is (paroniem).
********Anadiplosis (Lat. synoniemen: reduplicatio en regressio) of epanadiplosis is een term uit de stijlleer voor een vorm van repetitio waarbij het laatste woord of de laatste woorden van een zin of vers als eerste woord resp. woorden van een zin of het volgende vers herhaald wordt of worden en daarom ook wel als cirkel wordt aangeduid. Het verschijnsel wordt gebruikt in het ketendicht. Een goed voorbeeld komt voor in Luceberts gedicht 'Het orakel van monte carlo':\nGinds zag ik de schim van willem kloos\nde schim van willem kloos te monte carlo\nte monte carlo in het speelhuis willem kloos\n(Lucebert, Verzamelde gedichten, 2002, p. 118)
********
********Term uit de linguïstiek en de tekstwetenschap ter aanduiding van een element dat voor zijn interpretatie afhankelijk is van een ander element uit dezelfde of een andere zin (het zgn. antecedent). In de constructie ‘Jan haalt slechte resultaten
********
********
********In algemene zin kan analogie beschreven worden als een gedeeltelijke overeenkomst tussen twee of meer gegevens, die waargenomen wordt tegen een achtergrond van afwijkende kenmerken en die eventueel als basis dient voor een redenering of conclusie. In die zin beschrijft de argumentatieleer analogie als een redeneerstrategie. Inzoverre de analogie een belangrijk mechanisme blijkt te zijn waarmee de menselijke geest probeert greep te krijgen op de chaotische veelheid van gegevens rondom ons, tonen de cognitieve wetenschappen (waaronder de cognitieve literatuurwetenschap) er een bijzondere belangstelling voor.\nAangezien relaties van gedeeltelijke identiteit en variatie een fundamentele rol spelen in de literaire tekst (parallellisme), kunnen heel wat aspecten ervan beschreven worden met behulp van het analogiebegrip. De meeste klankeffecten in poëtisch taalgebruik zijn gebaseerd op een fonische overeenkomst die waargenomen wordt tegenover een achtergrond van fonische en vooral semantische niet-overeenkomst (zie poëtische functie). Ook de metafoor berust op analogie, m.n. op de waargenomen overeenkomst tussen beeld en verbeelde. Hetzelfde geldt voor het gebruik of de interpretatie van de allegorie, de parabel en  het symbool, evenals bij een techniek als mise-en-abyme.\nDe term 'analogie' vindt verder een toepassing in het comparatistisch onderzoek, zoals bij de vergelijkende beschrijving van teksten die al dan niet bedoelde structurele overeenkomsten vertonen (bijv. West Side Story en Romeo and Juliet, of The Lion King en Hamlet). In deze zin blijkt o.m. de middeleeuwse literatuur rijk te zijn aan analogieën, meestal ontleend aan de bijbel. Zo kan bijv. in Karel ende Elegast de inbraak van Elegast bij Eggeric van Eggermonde om diens zadel en zwaard te bemachtigen, beschouwd worden als een analogie naar 1 Samuel 26, waar David bij Saul binnensluipt en diens lans wegneemt. De bedoeling van de analogie is dan een gebeurtenis als niet toevallig te beschrijven, maar als deel uitmakend van een hoger plan, bij voorkeur de heilsgeschiedenis. Een dergelijke analogie kan beschouwd worden als een profane variant op de sensus allegoricus.\nZie ook isomorfisme.
********In de specifieke context van de teksteditie is analogie een synoniem voor perseveratie (Lat. volharding), d.w.z. een schrijf-, spreek- of zetfout die optreedt als een taalgebruiker tijdens het uitschrijven, uitspreken of zetten van een woord met zijn gedachten nog bij het vorige woord is. Het gevolg is woordverminking met elementen van dat vorige woord, bijv. een kopje kofje. Het tegenovergestelde van analogie is anticipatie-2.
********
********De term wordt gebruikt in verband met Jezus’ woorden tijdens het laatste avondmaal: ‘Doe dit  [...] om mij te gedenken’ (1 Korintiërs 11: 24-25).\nIn de literatuur wordt ermee aangeduid het in de geest terugroepen van gevoelens, ideeën, personen of gebeurtenissen uit het persoonlijk verleden, zoals vaak gebeurt in de memoires of in de autobiografie, maar ook in poëzie of in fictief proza.\nEen bekend voorbeeld is Marcel Prousts werkwijze in À la recherche du temps perdu (1913-1927). Een Nederlandstalig voorbeeld geeft S. Vestdijk in Kind tussen vier vrouwen (1972).
********Term uit de prosodie ter aanduiding van een omgekeerde dactylus: een versvoet bestaande uit twee dalingen gevolgd door een heffing, bijv. 'ănăpēst'. In dichtvorm:\n\n\n\n\nĬn hĕt diēpst / văn hĕt woūd\n- 't Wăs ăl hērfst / ĕn ĕrg koūd - \nLiĕp eĕn heēr / ĭn zĭjn eēn-/tjĕ tĕ dwā-/lĕn.\nŎch, zĭjn ōog / zăg zŏ dōf!\nĔn zĭgōed / zăt zŏ slōf!\nĔn hĭj tānd-/ knĕrste, ăls wās / hĭj ăan 't mā-/ lěn.\n(P. Paaltjens, Snikken en grimlachjes, 1962, p. 51)\nOf:\n\n\nKăn hět zījn /, dăt eěn sprānk / văn děn vō/rĭgěn glōed\n(D.J. van Lennep, Verhandeling en Hollandsche duinzang, ed. Stuiveling, 1966, p. 55).
********
********
********Een kort verhaal waarin een kenschetsende gebeurtenis, meestal beleefd door een (historische) persoon, op onderhoudende, humoristische wijze wordt neergezet
********Term uit de prosodie ter aanduiding van het feit dat gelijkheid van metrische (metrum) patronen (isometrie) ontbreekt. Dit is bijv. het geval in de poésie parlante (vrij vers-2). Het vers libre (vrij vers-1) daarentegen is niet noodzakelijk anisometrisch. In metrische verzen, inclusief die waarin polymetrie optreedt, zal men anisometrie niet vinden. Menig knittelvers is anisometrisch, zoals bijv. het begin van de ‘Natuurlijke historie voor de jeugd’ van Van de Linde:\nIn mijn natuurlijke Historie voor jonge lui,\nMaak ik met opzet geen gewach van de regenbui,\nOm dat kinderen in Holland zelfs familiaarder zijn\nMet den regen, dan wel met den zonneschijn.\n(Schoolmeester, Gedichten, ed. Van Deel & Mathijsen-Verkooijen, 1975, p. 91)\nSoms ontbreekt isometrie in gedichten waar men anisometrie niet zou verwachten, zoals in sommige isosyllabische verzen, bijv. enkele sonnetten van H. Roland, Holst-van der Schalk.
********Stijlfiguur waarbij de auteur zichzelf onderbreekt om een gedane uitspraak te becommentariëren, zoals in (cursivering van ons):\nEenzaamheid? Ho, \n\nEerst even dit Spinnetje\n\n\nNaar buiten.\n\n(H. van Teylingen, Voortdurend gepiep, 1974, p. 11)\nDe tussen haakjes geplaatste regel in het volgende citaat kan men ook als een vorm van epanorthosis beschouwen:\nEen oude schipper staart voor zich uit\nMet een hartverscheurend ‘Oef...’\nHij gaat langzaam te gronde in zijn kajuit\n(Of, zoals hij het noemt, de roef).\n(G. Staad, Grink, 1979, p. 21)\nOok in de retorica werd van deze vorm gebruik gemaakt, bijv. wanneer een redenaar zijn tegenstander corrigeert. Men spreekt dan van anthorisme. 
********Vorm van correctie waarmee een redenaar een tegengestelde definitie geeft van die welke door zijn tegenstander gegeven werd, omdat ze beter in zijn kraam past of krachtiger overkomt. Zo kan hij bijv. zeggen: 'Liefde noem jij dat! Ik noem het je reinste jaloersheid'. 
********Vorm van een antithese, waarbij termen met een tegengestelde betekenis kort na elkaar gebruikt worden. De termen kunnen elkaar uitsluiten (bijv. materieel/spiritueel), uitersten zijn op een schaal (bijv. noord/zuid) of complementair (bijv. vertrekken/arriveren). 
********De antagonist behoort als tegenspeler van de hoofdpersoon (protagonist) tot de dramatis personae van een literair werk. Als tweede belangrijke speler wordt de antagonist ook wel deuteragonist genoemd. Hij of zij draagt bij aan de plot door het conflict met de protagonist. De term wordt meestal gebruikt voor een personage in het drama, maar is ook toepasbaar op personages in verhalend proza.\nIn Vondels treurspel Lucifer (1654) bijv. is Lucifer de protagonist en de aartsengel Michaël de antagonist. En in Bredero’s Spaanschen Brabander (1617) is Jerolimo de protagonist en Robbeknol de antagonist.
********
********
********Eén van de tropen (troop-1), nl. het vervangen van een eigennaam door een omschrijvende soortnaam, gebaseerd op contigu verband
********G.J. Vossius heeft de term antonomasia ook gebruikt voor het vervangen van een apellatief door een eigennaam, dus het omgekeerde van antonomasia-1. De eigennaam moet wel toebehoren aan een algemeen bekend persoon uit de geschiedenis of mythologie, zoals ‘een droogstoppel’ (figuur uit de Max Havelaar van Multatuli) voor ‘een saai en vervelend iemand’ of ‘een Xantippe’ (de vrouw van Socrates) voor ‘een feeks van een vrouw’.
********
********
********
********
********
********
********Term uit de stilistiek voor herhaling (repetitio) van in tegengestelde volgorde geplaatste woorden. Een voorbeeld van antistrofe komt voor in vs. 4-5 van ‘Boere-charleston’ van Paul van Ostaijen:\nboerelongen ballen wangen\nwangen ballen bekkens\n(P. van Ostaijen, VW. Poëzie, dl. 2, 1979, p. 239) 
********Van oorsprong de exact gelijke tegenbeweging van de dansers in de Griekse koorzang na een voorafgaande verplaatsing in de tegenovergestelde richting. Vervolgens betekent het de volledig metrisch (metrum) corresponderende tegenzang na de voorafgaande strofe in een ode of hymne, die meestal afgesloten wordt met een epode (epode-2) in een afwijkend metrum. 
********Term uit de stijlleer voor die vorm van contentio, ook wel antitheton, oppositie en contrapositum genoemd, die bestaat uit het tegenover elkaar plaatsen van twee noties. Deze figuur is voor het eerst ontwikkeld en systematisch toegepast door de sofist Gorgias (4de eeuw v. Chr.), waarbij woorden, woordgroepen, zinnen of langere tekstfragmenten naar vorm of betekenis aan elkaar worden tegengesteld en soms tot een synthese verbonden. Men maakt onderscheid tussen: 1) zinsantithese, 2) woordgroepantithese en 3) antithese per afzonderlijk woord.\nAd 1):\nDoe ik mijn oogen toe,\nDan wil ik 't wel gelooven
********Troop waarbij men ironisch (ironie), sarcastisch (sarcasme) of ook bezwerend woorden gebruikt die het tegendeel uitdrukken van wat men bedoelt. Daarmee valt de term onder de overkoepelende aanduiding betekenisfiguur. Een voorbeeld is Pontus Euxinus (‘Herbergzame Zee’) als Griekse naam voor de gevreesde Zwarte Zee
********
********
********
********
********Afschrift van een tekst. De Middelnederlandse literatuur is haast uitsluitend in apografen bewaard gebleven, vervaardigd door beroepskopiisten. Een afschrift dat door iemand anders dan de auteur is gemaakt, kan beter allograaf-2 genoemd worden. Een eigenhandig door de auteur geschreven tekst noemt men een autograaf.\n\n\n\n\n\n\n\nEen moderne apograaf: het nethandschrift van Couperus' Langs lijnen van geleidelijkheid (1900) in het handschrift van diens vrouw Elisabeth en met correcties van hemzelf. [bron: M. Mathijsen, Naar de letter  (20033), p. 134]
********Stijlfiguur in de redekunst (retorica) voor het verwerpen van een argument door het als absurd te bestempelen, bijv. 'het lijkt me niet de moeite waard een zaak te bediscussiëren die het kleinste kind zou kunnen weerleggen'.
********Laat-joods en vroeg-christelijk literair genre. Teksten waarin een onheilspellend toekomstbeeld wordt geprofeteerd over de ondergang van de wereld en de definitieve komst van God op aarde. Deze feiten, die verlopen volgens een vastliggend goddelijk schema, worden beschreven in een geheimzinnige, visionaire en beeldrijke taal vol getallensymboliek en astrologische verwijzingen. De auteurs ervan beroepen zich vaak op beroemde zegslieden uit het verleden en geven aan dat hun werk in opdracht van God is geschreven en dat hun profetieën voor waar gehouden moeten worden. De dreiging van de ondergang staat doorgaans in dienst van een scherpe veroordeling van de heersende zeden en een sterk zondebesef.\nHet apocalyptische inspireerde eeuwenlang de iconografie, bijv. bij Memling, Dürer en Bosch. In de Bijbelcanon werd alleen de ‘Openbaring van Johannes’ opgenomen. Andere apocalyptische geschriften uit de vroegchristelijke context worden als apocrief beschouwd.\nDe term wordt in ruimere zin gebruikt voor literatuur waarin de ondergang van een cultuur, de mensheid of de aarde wordt voorspeld of gethematiseerd. Een voorbeeld uit de moderne literatuur van een dergelijk apocalyptisch verhaal is ‘Het grote gebeuren’, opgenomen in Nieuwe verhalen (1945) van Belcampo.
********Vorm van onvolledig eindrijm waarbij alleen de beklemtoonde syllaben op elkaar rijmen, zoals in de regels\nDe dichter dicht niet\nmaar opent verre verschieten \n(Henk Spaan, ’n Lach en ’n traan, 1973, p. 2)\nZie ook apocope.
********Aanduiding voor teksten die niet als canoniek erkend zijn in godsdiensten die een canon-1 van heilige geschriften opgesteld hebben. Vooral met betrekking tot het Oude Testament is er een zekere terminologische verwarring. De katholieke en de orthodoxe kerk gebruiken de term 'apocrief' voor joodse en christelijk-religieuze teksten die niet opgenomen werden in de lijst van canonieke werken. De protestanten spreken hier van pseudepigrafen. Zij reserveren de term 'apocrief' voor die boeken of delen van boeken (bijv. Tobias, Judith) die de katholieken en orthodoxen deuterocanoniek noemen, omdat ze niet in de joodse canon opgenomen zijn. Een voorbeeld van een apocriefe evangelietekst is het zgn. Thomasevangelie, in 1945 opgedoken in Egypte. In zijn Jezusroman De zoon van de Panter (1996) verwerkt Paul Claes een aantal apocriefe teksten.\nBij uitbreiding wordt de term ook gebruikt voor geheime boeken van religieuze sekten en zelfs voor elke tekst die ten onrechte wordt toegeschreven aan een bepaald auteur.
********
********
********Benaming gebruikt in de Griekse literatuurgeschiedenis en in de patristiek voor anekdoten over filosofen, heiligen en monniken, eindigend met een uitspraak die een levenswijsheid bevat. Indien deze uitspraak geïsoleerd wordt uit de oorspronkelijke context, dan wordt apofthegma synoniem met sententia (zedenspreuk) of adagium. In de oudheid werd een verzameling beroemde apofthegmata aangelegd door Plutarchus. Uit de vroegchristelijke periode kennen we de Verba seniorum, een verzameling apofthegmata die aan de woestijnvaders worden toegeschreven. De humanist Erasmus publiceerde een eigen keuze apofthegmata onder de titel Adagia in 1500 en een minder bekend Apophthegmatum opus..
********Retorische stijlfiguur, ook wel aangeduid met het Latijnse synoniem reticentia, waarbij men in de vorm van een bewuste anakoloet een gedachtegang afbreekt, omdat men zogezegd te opgewonden is om de zin verder af te maken, of omdat men indruk wil maken door het idee te geven dat de niet afgemaakte zin iets heel bijzonders bevat. Men vertrouwt erop dat de lezers of toehoorders in gedachten zelf de zin aanvullen en dus weten wat er wordt bedoeld. Een voorbeeld uit Gezelle’s gedicht ‘Wij warender vereend’:\nDe jongens waren daar\nals eertijds even vreugdig,\nzij, onveranderd, wij,\nintegendeel ... maar toch \n(G. Gezelle, 'Wij warender vereend', Tijdkrans, dl. 2, 1893, p. 26)\n\nEn hier een voorbeeld uit het verhalend proza:\nEn Wanna akert. Zij benut veel water, zij is proper, zij ... Met een ruk schoot Warden uit den halfslaap. \n(Jan H. Eekhout, Warden een koning, 1937, p. 134)
********Stijlfiguur uit de retorica, nl. één van de mogelijkheden binnen de aversio: het zich afwenden van het publiek door de vertellende instantie (aversio ab auditoribus) of van de aanvankelijk aangesproken persoon door het personage om zich te richten tot een niet aanwezig persoon (bijv. een overledene) of tot een als personificatie gedacht begrip of collectivum, vaak de goden of de Muzen, of tot levenloze dingen. Wanneer de nadruk wordt gelegd op het toespreken van het publiek of een (afwezig) personage dan spreekt men ook van aanspraak (Lat. allocutio). Ze wordt vaak ingeleid door een vocatief. De oratorische poëzie doet meermaals een beroep op de apostrofe om het ethos of pathos van de spreker te onderstrepen. Zie ook muze(n).\nEen paar voorbeelden aan het slot van J. van den Vondels Gysbreght van Aemstel (1637) zijn vs. 1865 waar broer Peter uitroept: ‘Zijt ghy dat Rafaël?’ en vs. 1895 waar Badeloch zich tot Amsterdam richt met de woorden: ‘Verdelghde stad, wy gaen, en komen nimmer weer’.
********Stijlfiguur, waarbij een vaste, verwachte uitdrukking veranderd wordt door woorden te vervangen, zoals bijvoorbeeld door L.P. Boon wordt gedaan met het spreekwoord 'Een gewaarschuwd mens telt voor twee', waarvan hij maakt 'Een verwittigde man is er twee waard' in De Kapellekensbaan (19644, p. 14). 
********Term voor een verouderde taalvorm, zinsconstructie of een verouderd woord. Ook het gebruik van (pseudo)oude spelling kan een archaïserend effect hebben. Vaak wordt een archaïsme doelbewust gebruikt als een stilistisch middel, bijv. om de tekst plechtstatiger te maken of om een historische realiteit uit te drukken waarvoor een eigentijds woord niet voldoet. Ook kan het dienen om couleur locale aan te brengen of een tekst een historisch tintje te geven. Vooral de schrijvers van historische romans en verhalen in de 19de eeuw maakten daarvoor veelvuldig gebruik van archaïsmen, bijv. “Lacen! dat ge mij wekt, melieve!” (A.L.G. Bosboom-Toussaint, Don Abbondio II, 1856, p. 323). Ook bij moderne schrijvers vindt men archaïsmen, die dan vaak een ironiserend effect hebben, bijv. \nNu ik dit boek op 7 Juni van het jaar 1976, te des namiddags vijf minuten over twee, begonnen ben te schrijven, zou zulks moeten betekenen dat ik [...].\n(Gerard Reve, Oud en Eenzaam, 1988, p. 9)\nHet gebruik van archaïsmen wordt wel eens aangeduid als archaïseren. Zie ook neologisme.
********De term 'architekst' werd in het poststructuralisme soms gebruikt als synoniem van genotekst (zie genotekst/fenotekst) en verwijst naar de onderliggende tekst waarvan alle feitelijke teksten afgeleid zouden zijn. Zie ook tekst.
********
********
********
********
********
********De arcadia is de epische vorm van de arcadische of pastorale literatuur: een herdersroman, waarin het eenvoudige landleven wordt geïdealiseerd als tegenhanger van het verdorven hofleven. De auteur en zijn geliefde met hun vrienden treden er zelf in op, uitgedost als herders. Reeds in de Griekse literatuur bestond het genre dat zijn naam dankt aan de idyllische landstreek Arcadië, die als locus amoenus in de renaissance veel voorkomt: de bekendste arcadia werd geschreven door Longus: Daphnis en Chloë, in de eerste helft van de 3de eeuw n.Chr. Het heeft succes in West-Europa vanaf de Italiaanse renaissance met o.a. Boccaccio, Ninfale fiesolano (1344), Sanazarro, Arcadia (1501-1504) en Montemayor, Diana (1558). De meest invloedrijke herdersroman uit de 17de eeuw is L’Astrée van H. d’Urfé (1619).\nIn de 17de- en 18de-eeuwse Nederlandse arcadia wordt vrij veel locale en regionale geschiedenis behandeld, omdat een helder historisch zicht op de eigen tijd en omgeving nodig geacht werd, wat in de verschillende titels al tot uiting komt, bijv. Batavische arcadia (1637
********Term uit de prosodie voor een verschijnsel binnen de metrische poëzie (metrum), waarbij de lezer een afwijking van de normale metrische opbouw ervaart als strijdig met de vereiste ritmische (ritme) principes. Het constateren van zo’n afwijking kan alleen wanneer de metrische opbouw in poëzie de normale is, zoals bijv. in de klassieke Oudheid of in het renaissancevers. Voorbeelden van aritmie kan men aantreffen in het acefalisch vers, een polymetrisch (polymetrie) gedicht, of in strofen met regels van ongelijke lengte. De volgende regels uit het gedicht ‘Zwemmende’ van Geerten Gossaert kunnen dat illustreren:\nDe zee is in rust en de wind uit het zuien, bij ’t dagen des zomerschen morgens\nverstild,\nIs melodieus van het diepe gemurmel,\nDat haar evene reven\nDoortrilt.\n(G. Gossaert, Experimenten, 194911, p. 1).\nEen verschil met antimetrie is het feit dat bij het laatste geen verandering plaats vindt in de strofenbouw, maar slechts in wijziging van een klemtoon (accent) (bijv. daling i.p.v. heffing) of van een versvoet.
********Superscript stervormig aandachts- en verwijzingsteken in teksten: *. De asterisk kent diverse toepassingsmogelijkheden. Oorspronkelijk is het een nootverwijzingsteken, maar bij meer noten zijn superscripte cijfers te prefereren. In de genealogie wordt het sterretje gebruikt om iemands geboortedatum aan te geven. In programmeertalen staat het voor vermenigvuldiging, ter vervanging van het maalteken ‘×’ uit de rekenkunde. In de informatica wordt de asterisk gebruikt als jokerteken om te zoeken
********Archaïsche syntactische constructie in de Middelnederlandse epische literatuur waarin het persoonlijk voornaamwoord - en niet zoals in asyndeton-1 het voegwoord!- aan het begin van de versregel weggelaten wordt en de versregel met de persoonsvorm begint, bijv.:\nal hancharich si op schoet\ndede ane .i. hemde ende .i. sorcoet\n(Ferguut, ed. Overdiep, 1924, vs. 2319-2320).
********Term uit de stijlleer ter aanduiding van de weglating van voegwoorden bij een opsomming (enumeratio). Het asyndeton kan - in tegenstelling tot het polysyndeton - de opsomming zelf benadrukken meer dan de afzonderlijke, opgesomde delen: ‘Jan, Piet, Klaas [enz.]’. Men kan deze stijlfiguur als een vorm van brachylogie beschouwen. Het asyndeton kan alle mogelijke verbindingen uitdrukken: bijv. louter copulatief (‘en’), adversatief (‘maar’), causaal (‘immers’). Een louter copulatief asyndeton drukt vaak snelheid of een climax uit.\nEen opsomming met één voegwoord wordt monosyndeton genoemd.\nSynoniemen: de Latijnse termen inconexio (in-conexus = ‘niet verbonden’) en dissolutio (‘ont-binding’).
********Vorm van beeldspraak op het gebied van de metaforiek (metafoor) ter aanduiding van die soort van vergelijking waarbij het beeld en het verbeelde - in tegenstelling tot de vergelijking-met-als - zonder enig verbindingswoord naast elkaar staan, bijv.:\nO Christus, begraven kristal,\nVuur dat bevroor in den steel.\n(M. Nijhoff, VG, 19744, p. 399)\nIn dit laatste opzicht lijkt de asyndetische vergelijking enigszins op het asyndeton-1.
********Benaming voor een relatief sobere vorm van retoriek. Oorspronkelijk was atticisme een geografisch bedoelde term voor de sobere retorica die in de 2de eeuw v. Chr. in de hellenistische wereld (Attica), als reactie op een meer gekunstelde en weelderige retoriek (asianisme) tot bloei kwam en zijn inspiratie vond bij de oude Atheense redenaars, in het bijzonder bij Lysias (ca. 432-ca. 352 v. Chr). Het sobere atticisme werd later ook gepromoot in de renaissance dankzij het proza van de humanisten. Het kreeg talrijke verdedigers in Engeland (J. Addison, 1672-1719) en in Frankrijk, vooral op het hoogtepunt van het classicisme, maar ook in de 19de eeuw (Sainte-Beuve).\nIn afgeleide betekenis wordt de term ook gebruikt voor die vorm van de antieke dialoog die speciaal gekenmerkt was door elegantie en maatgevoel. Ook de leer die de terugkeer naar de Griekse literaire taal van de 5de eeuw aanprijst tegen de verbastering van de ‘koinè’ (koine), het internationale Grieks dat sinds het hellenisme-1 verspreid was geraakt in de landen rond de Middellandse Zee, werd met de benaming atticisme aangeduid.
********Theaterbouw die zich onderscheidt van de strikte face-à-face-opstelling en de axiale opstelling (Lat. axis = as van een wiel
********
********Term uit de geschiedenis van de literatuurwetenschap en de literaire kritiek voor een aantal stromingen die hun oorsprong hebben tussen 1910 en 1950 en die met elkaar gemeen hebben dat ze de eigenwettelijkheid of autonomie van het literaire werk benadrukken. Daarmee zetten ze zich af tegen de causaliteitsvisie van het positivisme (het literaire werk is het product van factoren als milieu, tijd en ras) en tegen de filosofische uitgangspunten van de Geistesgeschichte (het literaire werk is een product van de tijdgeest). Daartegenover plaatsen ze een ergocentrische benadering van het literaire werk, waarbij ze de nadruk leggen op het specifiek literaire ervan. De opkomst van deze autonomiebewegingen hangt samen met de literaire praktijk van het symbolisme en modernisme. De teksten van deze stromingen vroegen om een nieuwe benadering en die werd gevonden in de close reading, het nauwkeurig lezen van de tekst en het aanwijzen van de samenhang daarin.\nDe aanzet tot het autonoom stellen van het literaire werk werd gegeven door het Russisch formalisme (1915-1930) van o.m. Eichenbaum, Sjklovsky en Jacobson. Daarnaast speelde het Anglo-Amerikaanse New Criticism een belangrijke rol met o.m. I.A. Richards en W. Empson. Voorts behoort het Praags structuralisme (zie Praagse school) (Havranek, Mukarovsky e.a.) tot deze autonomiebewegingen (structuralisme). Belangrijke vertegenwoordigers en verbreiders van de autonomie-opvattingen zijn René Wellek en Austin Warren. In het Nederlandse taalgebied werd op initiatief van W.Gs. Hellinga een autonomistische richting ingeslagen, hetgeen leidde tot de zgn. ‘Amsterdamse school’. Een late uitwerking daarvan is te vinden in het tijdschrift Merlyn (1962-1966) van J.J. Oversteegen, K. Fens en H.U. Jessurun d’Oliveira. Daarin werden teksten geanalyseerd op basis van vormgevingsprincipes van die teksten zelf. Bovendien werd elke vorm van biografisme en impressionistische kritiek scherp bekritiseerd.\nToen later de hermeneutiek als objectieve benadering van het literaire werk werd aangevochten, heeft Oversteegen zich als wetenschapper van zijn Merlinistische verleden gedistantieerd. Toch bleven technieken als materiële analyse en romananalyse als verworvenheden van de autonomiebewegingen een rol spelen in de vakbeoefening.
********
********
********
********
********
********
********Bijzondere vorm van de biografie: de beschrijving van het eigen leven of delen daarvan. De autobiografie bevat behalve levensfeiten van de auteur ook herinneringen en is in die zin vergelijkbaar met memoires, die evenals het dagboek tot de bekentenisliteratuur behoren. Daarnaast kan de autobiografie levensbeschouwelijke opvattingen en een innerlijke ontwikkeling beschrijven. Daarmee benadert de autobiografie de confessio (Lat. bekentenis), zoals in de Confessiones (397-398) van Augustinus of Les Confessions (1765-1770) van J.J. Rousseau.\nEen Nederlands voorbeeld van een autobiografie is C. Huygens’ De jeugd van Constantijn Huygens door hemzelf beschreven, in 1946 door A.H. Kan en in 1987 door C.L. Heesakkers uit het Latijn vertaald. Er zijn autobiografieën waarin verbeeldingselementen in meer of mindere mate een rol spelen. Afhankelijk van de mate waarin dat gebeurt spreekt men in zulke gevallen van een geromantiseerde autobiografie of van een autobiografische roman. Voorbeelden daarvan zijn M. Gijsens Zelfportret, gevleid, natuurlijk (1965) of Hella Haasses Persoonsbewijs (1967).\nDe autobiografie is als genre ook volledig als fictie beoefend. De romans Een nagelaten bekentenis (1894) van Marcellus Emants en Else Böhler, Duitsch dienstmeisje (1935) van Simon Vestdijk zijn ik-romans in de vorm van een autobiografie.
********
********Term uit de filologie waaronder verstaan wordt dat een editeur of bibliograaf uit eigen aanschouwing de bronnen leert kennen (ad fontes gaat) en niet afgaat op eerdere edities of secundaire bronnen.
********Zangspel ontstaan in Engeland als persiflage op de Italiaanse opera ten tijde van G.F. Händel (1685-1759). In plaats van antieke helden vertoonde de ballad opera bedelaars en geboefte, en de aria’s werden vervangen door straatdeuntjes (straatlied). Bekend is The Beggar’s opera van John Gay (1728), een kluchtig spel met muziek en ingelaste zanggedeelten. Via het Duitse Singspiel heeft de ballad opera het Nederlandse zangspel in de tweede helft van de 18de eeuw nieuwe impulsen gegeven, zoals blijkt uit het - als ‘toneelspel’ aangeduide - zangspel Pietje en Agnietje of de doos van Pandora (1779) van Onno Zwier van Haren.
********Stijlfiguur, vaak met humoristische intentie, waarbij een woord in eenzelfde grammaticale relatie staat tot twee andere termen, maar bij elk van hen een verschillende betekenis heeft (meestal een werkwoord met twee voorwerpen). Strikt genomen is een dergelijke constructie ongrammaticaal (zie syllepsis-1). Bijv. ‘hier zet men koffie en over’
********Het foutief geachte gebruik van elementen ontleend aan het lexicon, de morfologie of de syntaxis van een andere taal. In de context van de retorica werd dit beschouwd als een vergrijp tegen de puritas, het idiomatisch juiste taalgebruik. De term impliceert duidelijke afkeuring
********
********
********
********In de crisis wordt het conflict van het drama tot een zodanig hoogtepunt geleid dat er wel een handeling op moet volgen die tot een afwikkeling van het drama moet leiden. In de klassieke tragedie komt men na de expositie tot de intrige, waarop de climax-2 volgt waarvan de crisis deel uitmaakt en die het keerpunt vormt naar de catastrofe die uiteindelijk leidt tot de peripetie waarin de tragedie zijn afwikkeling krijgt.\nEen voorbeeld van een crisis is te vinden in Vondels Gysbreght van Aemstel (1637) wanneer blijkt dat de vijand door list de stad heeft ingenomen. Maar ook in moderner drama kan sprake zijn van een crisis. In Op hoop van zegen (1900) van Herman Heijermans wordt Barend er door zijn moeder toe aangezet om aan te monsteren op een schip dat, zoals het publiek inmiddels weet, niet zeewaardig is (15de toneel).
********
********
********
********
********
********
********
********
********
********
********
********
********
********
********
********
********
********
********
********
********
********
********
********
********Term uit de archivistiek voor een op perkament geschreven akte-1, voorzien van een zegel. De naam ‘charter’ zegt dus alleen iets over het uiterlijk van een akte
********
******** \n\nTerm uit de stijlleer ter aanduiding van een syntactische stijlfiguur waarbij herhaling (repetitio) niet parallel plaatsvindt, maar kruiselings (vandaar ook ‘kruisstelling’). Anders gezegd, twee paren van woorden of woordgroepen worden in kruis gesteld, zodat één correspondeert met vier en twee met drie.\nEnkele voorbeelden:\nDe zoldering was wit en rood en goud.\nVan stralend zilverdraad was het gordijn.\n(G. Komrij, Alles onecht, 1984, p. 184)\n\nHet leven droom en droom het leven soo gelijck?\n(P.C. Hooft, Sonnet XXIII)\n\nDie Kunst ist lang, und kurz ist unser Leben.\n(Goethe, Faust, 558-59)\nIn Kloos’ ‘Inleiding’ bij de gedichten van Perk komt een voorbeeld van een chiasme in prozavorm voor: \nGene leeft in het zien, maar ziet in het leven slechts een schijn, deze ziet in het leven, schenkend het leven aan den schijn, dien hij er ziet.\n(Jacques Perks Gedichten, ed. Stuiveling, 1958, p. 55)\nMen kan het chiasme beschouwen als een variant op het parallellisme, namelijk een herschikking daarvan. Volgens sommigen is het chiasme gebaseerd op de antithese. In ieder geval leent de stijlfiguur zich met zijn symmetrie en spiegeleffect goed voor het tegenover elkaar plaatsen van noties.
********In de redekunst (retorica) gebruikt stijlmiddel waarbij men met veel vertoon spot met zichzelf en de schuld van iets op zich neemt om de zaak makkelijker van zich af te kunnen schuiven. Bijv. \"Ik ben na twintig jaar ervaring natuurlijk geen echte deskundige, maar ik wil er wel op wijzen...\". 
********
********
********
********
********
********
********De optekening van historische gebeurtenissen, accuraat genoteerd en in strikt chronologische volgorde. Het onderscheid met annalen-1 is niet precies aan te geven: men kan stellen dat in annalen de feiten analytischer worden opgeschreven, terwijl in de kroniek geprobeerd wordt een zekere synthese te bereiken en meestal ook een langere periode wordt beschreven. Aan de basis van het genre staat de kroniek van de eerste kerkhistoricus, Eusebius van Caesarea: een verzameling van synchronistische tabellen van de geboorte van Abraham tot aan het jaar 324 na Chr., de Chronikoi kanones die in de Latijnse vertaling en bewerking van Hieronymus bekend raakte. Het doel van deze kroniek was om de klassieke tijdrekening af te stemmen op die van de Bijbel. Een andere belangrijke kroniek uit de oudheid is de Chronographia (3de eeuw na Chr.) van Sextus Julius Africanus die de geschiedenis van de mensheid beschrijft vanaf de schepping.\nVanaf de 11de eeuw werden kronieken vooral in kloosters geschreven. De onderwerpen worden beperkter: de geschiedenis van een klooster, een bisdom of een wereldlijke dynastie. De (grotendeels verzonnen) Historia Regum Brittaniae (12de eeuw) van Geoffrey van Monmouth speelde een belangrijke rol in de opkomst en ontwikkeling van de Arthurepiek (gesta). Van de 13de tot de 15de eeuw worden kronieken in de volkstaal geschreven, eerst in gepaard rijmende verzen (rijmkroniek), later ook in proza. Ze krijgen meer en meer een literaire status. Voorbeelden daarvan zijn de Chroniques (14de eeuw) van J. Froisart en de Chronique (15de eeuw) van G. Chastellain, die beide slechts een periode van enkele decennia omvatten. Nederlandstalige voorbeelden zijn Jacob van Maerlants Spiegel historiael (13de eeuw) en de Rijmkroniek van Holland (14de eeuw) van Melis Stoke.\nIn 1517 verschijnt de Chronycke van Hollandt, Zeelandt ende Vrieslandt van Cornelius Aurelius. Deze omvangrijke kroniek, ook wel de Divisiekroniek genoemd, bevat een overzicht van alle belangrijke gebeurtenissen in Holland, Zeeland en Friesland van de tijd van Adam en Eva tot de 16de eeuw. De geschiedenis van de graven van Holland maakt er een belangrijk onderdeel van uit. De Divisiekroniek is tot in de 18de eeuw beschouwd als handboek voor de vaderlandse geschiedenis.\nMeer en meer werd de functie van de kroniek na de middeleeuwen overgenomen door de narratieve genres als de historie, biografie, memoires, reisbeschrijving, reisverhaal e.d. De term ‘kroniek’ blijft echter in gebruik in de literatuur. In de eerste plaats treft men de term aan als aanduiding voor 19de-eeuwse narratieve teksten die zich presenteren als authentiek en met een historisch gefundeerd tijdsbeeld dat zich onderscheidt van de fictie van de roman. Zo luidt de ondertitel van Stendhals Le rouge et le noir (1831) ‘Chronique de 1830’.\nTegenwoordig wordt de term ‘kroniek’ vooral nog gebruikt in tijdschrifttitels of als aanduiding van overzichtsrubrieken. Geschiedkundige verenigingen of genootschappen geven onder die naam periodieken uit als de Kroniek van de Historische Vereniging Rijswijk, de Gezelle-kroniek, de Vestdijkkroniek of algemener de Kroniek voor Kunst en Cultuur. Ook in titels van historische werken treft men de term aan, zoals in de Kroniek der Nederlandsche letteren (1937) van Anton van Duinkerken.\n\n\n\n\n\n\n\nDedicatie exemplaar van de Hollandse kroniek van Claes Heynenzoon ten behoeve van graaf Willem VI. [bron: D. Hogenelst & F. van Oostrom, Handgeschreven wereld (1995), p. 179].
********Een almanak waarin (veelal in het bijwerk) populaire geschiedschrijving bedreven wordt in de vorm van kronieken of historische verhalen. De samenstellers van de kroniekjes in de 16de- en 17de-eeuwse almanakken ontlenen hun informatie gewoonlijk aan de bekende historiografen als Van Reyd, Van Meteren, Bor, Hooft en De Groot.
********Oorspronkelijk had het woord alleen betrekking op de ‘koninklijke dagboeken’, opgesteld door de secretaris van Alexander de Grote, Eumenes van Cardia. In ruimere zin kan men de term ook gebruiken voor militaire verslagen als de Commentarii van C. Julius Caesar. 
********Metrische (metrum) term voor een versvoet, bestaande uit een heffing en twee dalingen, bijv. ‘slīngěrěn’. Een beroemd voorbeeld van verzen geschreven in dactyli (hexameter) is het werk van Homerus (Ilias, Odyssee). In de Nederlandstalige poëzie komt de dactylus ook voor. Zo bij G. Gezelle:\n\n\n\n\nDōod wăs hĕt / hōut, măar hĕt/ hōut mŏest hĕr-/leven:\ndōod wăs zĭjn / blād, măar dě / Chrīstěně / Maagd\nhād hět ěen / blād ěn ěen / blōmmě gě-/geven,\nschōonděr ěn / bētěr ăls 't / lēvěndě / drāagt [...]\n (Gedichten, Z.j., p. 60)\nAnoniem:\n\n\n\n\nWāt ĭs ěr / tōch mět dĭe / jōngěn gě-/beurd?\nĀllěs văn / hēm  ĭs kă-/pōt ěn věr-/scheurd.\nMāar, ăls ĭk / zīe hŏe dĭe / mān zĭch hěr-/stelt,\nDān mŏet ĭk / zēggěn: 'jă, / dīt ĭs ěen / held'.\nOf het zeemanslied:\nWhāt shặll wĕ /  dō wĭth thĕ / drunken sailor\nEn het anonieme versje:\n\n\n\n\nŌllěkě-/bōllěkěs/dārtělě/dāctĭlŭs.
********
********
********Onder deiktische referentie (tegenover anaforische en cataforische referentie
********
********
********
********
********
********
********
********
********
********
********Vorm van Distanzstellung, ook wel tmesis genoemd, bestaande uit splitsing van een onscheidbaar woord en tussenvoeging van één of meer woorden. Zoals in de door Kinker tussen haakjes geplaatste woorden:\nIn ouden tyd in Frankenland\nEen goelyk Maagdske leefde, \nDie al de Maagdkens van het land, \nIn schoonheid over - (zegt de Kwant\nHy meent, te boven) streefde. \n(J. Kinker, De verlichte muze, ed. Vis, 1982, p. 53) 
********
********
********Een idioticon is een woordenboek dat de woordenschat van een dialect beschrijft. Veel idiotica ontstonden in Vlaanderen onder invloed van de romantiek en de Vlaamse Beweging, vaak met taalpolitieke bedoelingen. Bekende voorbeelden daarvan zijn L.W. Schuermans' Algemeen Vlaamsch idioticon (1865-1870) en L.L. de Bo's Westvlaamsch idioticon (1873). Voor Noord-Nederland hebben de woordenboeken van Hoeufft van het Bredaas taaleigen, Boekenoogen van de Zaanse volkstaal en Ter Laan van het Gronings een zekere reputatie. Sedert de tweede helft van de 20ste eeuw wordt gewerkt aan wetenschappelijk verantwoorde dialectwoordenboeken van het Brabants, Limburgs, Vlaams, Zeeuws en Drents.
********Gesprek tussen twee of meer personen over een bepaald onderwerp met een afwisseling van argumenten en tegenargumenten. De dialoog staat tegenover de monoloog of alleenspraak. De dialoog is een vast structuurelement van het drama omdat de intrige doorgaans wordt opgebouwd uit de gesprekken van de verschillende personages.\nDe dialoog kan op verschillende manieren en met verschillende doeleinden worden gebruikt. In de klassieke literatuur vormden de socratische dialogen van Plato de grondslag. Daarin wordt in een vraag- en antwoordspel geleidelijk inzicht verschaft in een bepaald probleem of wordt een bepaalde waarheid aan het licht gebracht. Deze zgn. socratische methode van het ironische niet-weten werd nog vrij recent toegepast door Marcel van Dam in zijn TV-programma De achterkant van het gelijk. Uit deze socratische dialoog ontwikkelde zich de peripathetische dialoog, geliefd bij o.m. Cicero. Het is een dialoog waarin op retorische wijze verschillende opvattingen over een probleem tegenover elkaar worden gesteld.\nIn de middeleeuwen vinden we de dialoog terug in de disputaties, bijv. bij Jacob van Maerlants Ene disputacie van Onser Vrouwen ende vanden Heilighen Cruce, Jan de Weerts Disputatie van Rogier ende van Janne, en tweespraken als Twi-spraec der Creaturen (1481), een vertaling van de Dialogus Creaturarum. Een bijzondere vorm van de disputatio is het quodlibet. Daarnaast zijn er de lyrische varianten van de dialoog, zoals het in de volkstaal geschreven middeleeuwse strijdgesprek (debat), met als meest bekende voorbeeld The owl and the nightingale (ca. 1220), toegeschreven aan een zekere Nicholas of Guildford. Andere middeleeuwse subgenres zijn de strofe  en de antistrofe-1, het jeu-parti, het partimen en het tenso(n).\nNaast de socratische dialoog onderscheidt men de lucianische dialoog die zich van de gespreksvorm bedient om een reeds verworven inzicht of standpunt met moraliserend-satirische bedoelingen naar voren te brengen. De humanist Erasmus gebruikte dit type in zijn Colloquia familiara (1518). Ook Fénélon en Voltaire hebben zich daarop later geïnspireerd. Jacob Cats noemde zijn dialogen ‘samenspraken’, zoals in T’Samensprake tusschen het boeck en den leser (Alle de wercken, 1712, p. 463) en H.L. Spieghel gebruikte de term ‘tweespraak’ in Twe-spraack van den Nederduitsche letterkunst (1584), een dialoog over de spraakkunst tussen Roemer Visscher en Gideon Fallet. In de romantiek gebruikte de classicus Jacob Geel de dialoog in zijn Gesprek op de Drachenfels (1835), waarin hij de tegenstelling classicisme-romantiek door drie fictionele personages laat bespreken.\nWanneer de dialoog in de roman het voornaamste of zelfs enige structuurelement is, spreekt men wel van een dialogische roman of een roman in dialogen. Een voorbeeld van zo’n roman is Diderots Jacques le Fataliste (1796).
********Grondprincipe van het werk van de Russische taalfilosoof Mikhaïl Bakhtin. Het dialogisch principe houdt volgens hem een ontkenning in van de traditionele ‘monologische’ woordopvatting. Elk woord, elke uiting is zowel reactie als anticipatie op het woord van de andere. Het woord heeft de eisen van receptie en communicatie geïnterioriseerd
********Stijlfiguur waarbij tussen twee herhaalde woorden een woord of zinsdeel wordt ingevoegd. Bijv. bij Vergilius:\nduc, age, duc ad nos\n(Georgica, 4, 358)\nDe term wordt in zijn betekenis van uitrekking ook gebruikt als tegengestelde van systole, nl. als verlenging van een lettergreep. Het is dan synoniem van ectasis. 
********Literair genre uit de Oudheid. Aanvankelijk volkse, satirische redevoeringen van reizende filosofen en redenaars tegen de zedeloosheid. Later (eind 4de eeuw v. Chr.) ook schriftelijke moraliserende sermoenen die in dialoogvorm een antwoord gaven op de bezwaren van de zogenaamde toehoorders. Beroemd in dit genre waren Lucretius, Musonius Rufus, Seneca (Epistulae) en Horatius (Sermones).\nNu wordt de term vooral gebruikt in de betekenis van een heftige aanval op een bepaald persoon of tegen een bepaalde zaak. Een voorbeeld van deze laatste vorm is W.F. Hermans’ aanval op het Nederlandse katholicisme in Annum Veritatis (1968), gepubliceerd onder de naam Pater Anastase Prudhomme S.J. Men kan de diatribe dan omschrijven als een in uitermate scherpe bewoordingen gesteld schotschrift.
********Verzamelnaam voor literatuur met een opvoedende of belerende functie. In de terminologie van Abrams gaat het om het soort teksten die behoren tot de pragmatische literatuur en wel die teksten die een literaire vormgeving gebruiken voor een didactische inhoud. In die zin staat deze literatuur diametraal tegenover de literatuur die geschreven is vanuit een l'art pour l'art opvatting. Of didactisch werk tot de literatuur gerekend dient te worden, wordt bepaald door de geldende literatuuropvattingen en die verschillen per cultuurperiode.\nMen maakt onderscheid in het episch-didactische (bijv. fabel-1, parabel, conte philosophique), het lyrisch-didactische (bijv. epigram of puntdicht, satire) en het dramatisch-didactische (bijv. moraliteit, spel van zinne). In cultuurperiodes waarin wetenschap en literatuur een minder strikte scheiding kenden, werd kennis vaak in dichtvorm gepresenteerd. Didactische literatuur, en meer bepaald didactische poëzie (leerdicht), behoort dan ook tot de vroegste vormen van literatuur, zoals Hesodius’ Werken en dagen (ca. 700 v.Chr.) en Lucretius’ De rerum natura (1ste eeuw v.Chr.).\nDe middeleeuwen, gekenmerkt door een theocentrische geest en groeiende belangstelling voor de wetenschappen, vormden een gunstige voedingsbodem voor moralisering en onderricht. In de Nederlanden was Jacob van Maerlant de vader van een didactische literatuur die in de 14de eeuw een belangrijke plaats zou innemen in onze letterkunde, zoals met J. van Maerlants Der naturen bloeme (eind 13de eeuw) en J. van Boendale’s Der leken spieghel (1325-1330). In de renaissance werd didactische poëzie geschreven in de vorm van leerdichten, zoals Jacob Cats’ Houwelijck (1625), en emblema.\nWanneer de functie van literatuur is om lezers sociaal-maatschappelijk te beïnvloeden spreekt men van engagement.\nDidactiek is altijd een belangrijk element geweest in de kinder- en jeugdliteratuur, vooral in de 18de en 19de eeuw, zoals in Hieronymus van Alphens Kleine gedigten voor kinderen (1778) of Nicolaas Anslijns De brave Hendrik (1810).
********Toneelterm met verschillende betekenissen. Hij staat zowel voor aanwijzingen van de schrijver inzake de opvoering van zijn werk (zie ook neventekst), als voor de chronologisch geordende lijst van koor- en dramatische opvoeringen die uitgehangen werd aan het theater. Zo’n lijst bevatte allerlei aanduidingen zoals data en beginuur van de opvoeringen, naam van schrijver en spelers, titel van het stuk, enz.
********Het substantief  ‘diegesis’ duidt niet alleen op de ‘geschiedenis’ van een verhaal (zie diegesis-1), maar ook op een bepaalde ‘manier’ (modaliteit) van vertellen. Plato stelde in die zin diegesis (= eenvoudig verhaal, verhaal zonder meer) tegenover mimesis (= nabootsing). Bij diegesis spreekt de verteller uit eigen naam, zonder de illusie te wekken dat iemand anders aan het woord is
********Term uit het verhaalonderzoek, vaak gebruikt als equivalente benaming voor de geschiedenis van een verhaal. Diëgesis duidt echter eerder op het tijdruimtelijke universum waarin een geschiedenis zich afspeelt dan op de aaneenschakeling van de gebeurtenissen zelf. In die zin zou men bijv. kunnen zeggen dat Multatuli niet tot hetzelfde universum (dezelfde wereld) behoort als Max Havelaar. \nMet betrekking tot de status van de verteller verwijzen de adjectieven ‘extradiëgetisch’ resp. ‘intradiëgetisch’ naar een primaire of secundaire (ingebedde) verteller
********
********Term uit de codicologie voor twee wastafeltjes die met de waskant naar elkaar toe scharnierend met elkaar verbonden zijn. Een diptychon is zeer geschikt om een tekst te bewaren of te versturen, omdat de waskant na het sluiten van beide wastafels tegen aanraken beschermd is. Het diptychon is de oervorm van de codex.\n\n\n\n\n\n\n\n Meisje dat schrijft op een diptychon. [bron: J. Glennisson (red.), Le livre au Moyen Age (1988), p. 18].
********
********Fout van een kopiist of zetter (transmissiefout) die eruit bestaat dat een woord of deel van een woord onnodig herhaald wordt, bijv.\nunder der der brucgen was ein man\n(Aiol, ed. Gysseling, 1980, vs. 463)\nHet overslaan van woorden noemt men haplografie.
********
********Onderdeel van de invloedenstudie (zie ook comparatisme). Men spreekt van doxologie wanneer men de invloed nagaat van een tekst of oeuvre in het algemeen, zonder dat men een bepaalde ontvanger (d.w.z. een beïnvloede auteur of tekst) op het oog heeft. Doxologie is dan synoniem van de ‘fortune intellectuelle’ of werkingsgeschiedenis van de tekst of het oeuvre in kwestie.\nDe term moet niet verward worden met doxa.
********Term met een lange filosofische (en religieuze, denk bijv. ook aan ‘orthodox’) geschiedenis, die sinds de late jaren 1970 actueel werd in literatuurwetenschappelijke debatten door toedoen van de Franse cultuursocioloog P. Bourdieu. Bourdieu bedoelt er al datgene mee wat in een maatschappij als ‘vanzelfsprekend’ en ‘natuurlijk’ geldt, en waarover een debat of meningsverschil dus letterlijk ondenkbaar is. Als zodanig staat de doxa tegenover opinies en overtuigingen in de maatschappij, waarbij men zich bewust is van het bestaan, of tenminste de mogelijkheid van andere opinies en overtuigingen. Men stelt hier een zekere verwantschap vast met het begrip ideologie(kritiek).\nVoor andere bourdieusiaanse basisconcepten, zie habitus en veldtheorie.\nOndanks de deels gemeenschappelijke oorsprong, valt de term ‘doxa’ overigens te onderscheiden van ‘doxologie’.
********Oorspronkelijk de auteur van een toneelspel, maar steeds meer een toneelkenner die vanuit die kennis over toneel schrijft. Tegenwoordig is de dramaturg de artistieke adviseur van een toneelgezelschap die zich met een grote kennis van toneel en theater in dienst stelt van de toneelproducties van dat gezelschap. Hij houdt zich op de hoogte van recente publicaties en producties, stelt het repertoire samen en zorgt voor de teksten, waartoe hij eventueel vertalingen of adaptaties laat maken. Hij ontwerpt het concept van een productie en begeleidt het hele proces van tekst tot definitieve productie op het toneel.\nOok andere opdrachten, zoals administratie, public relations, redactie van foldermateriaal, programma’s, het benaderen van recensenten en wat dies meer zij kunnen aan de dramaturg toevallen. In moderne toneelgezelschappen is de functie van de dramaturg zeer verscheiden en nauwelijks meer omlijnd.
********Lied voorgedragen tijdens een symposium. De antieke getuigenissen over het skolion zijn verward en tegenstrijdig, allicht doordat reeds ten tijde van Aristoteles de gewoonte van het zingen van (lange) lyrische composities tijdens een gastmaal aan het verdwijnen was. Het kon gaan om een beurtzang van geïmproviseerde liederen of van reeds bestaande lyrische composities (o.m. uit de tragedie), of om speciaal voor de gelegenheid gecomponeerde liederen. Een beroemde verzameling van deze gastmaalpoëzie zijn de zgn. Attische skolia, overgeleverd door Athenaeus.
********Aanduiding voor een gedicht met een vrij vers-2 als opbouwprincipe, zonder rijmschema, zonder metrum, en met ongelijke strofenbouw. Het werd vooral in het modernisme veelvuldig beoefend, alsook door de Vijftigers en Zestigers. Een van de eerste voorbeelden vindt men bij Gorter. In het laatste gedeelte van het lange gedicht ‘Lucifer’ gaat hij, na eerst het metrische vers gehanteerd te hebben, over op het dynamische vers:\nDe eeuwen die geweest zijn\nde oude reuzen over zee geweken\nzij hoorden dien toon.\n(H. Gorter, Verzamelde lyriek tot 1905, 19772, p. 41)\nVan Ostaijen past het procédé vaak toe, zoals in het volgende ‘Gedicht’:\nSnijd van de struik de seringen\nstel de bloemen in een aarden vaas\nZoals de aarden vaas draagt\nglad juweel van geworden kennis\nvan zijn kleien oorsprong de herinnering\nsluit gij met het laatste doen van uw handen uw verlangen\nin de vereniging van de bloem met de aarden vaas.\n(P. van Ostaijen, VW, Poëzie, dl. 2, 1979, p. 226).
********Term uit de prosodie en de auditieve of receptieve fonetiek ter aanduiding van de prominentie (accent) van de klank van een syllabe ten opzichte van de omringende syllaben. Het is discutabel of deze vorm van prominentie voornamelijk van fysische aard is, dan wel (ook) van psychologische aard. Wel kan men zeggen, blijkens fonetisch onderzoek,  dat dynamisch accent in het Nederlands in het spreken veelal gepaard gaat met verlenging van de syllabe (kwantiteitsaccent) en altijd met verhoging van de toon (melodisch accent) ervan. \nSynoniem: sterkte accent.
********
********
********Stijlfiguur waarbij men schijnbaar iets verkleint of afzwakt om de zaak te bevestigen of te beklemtonen. Litotes wordt ook wel aangeduid met de Latijnse term extenuatio (= verdunning, verkleining). Doorgaans wordt zo'n afzwakking bewerkstelligd door ontkenning van het tegendeel. Zoals bij de hyperbool, maar dan in omgekeerde zin, is er een disproportie tussen de beschrijving en hetgeen beschreven wordt. De litotes wordt vaak aangewend met ironische bedoeling. Daarbij kan de hoorder zich baseren op signalen uit de context: moet hij de uiting als litotes opvatten of letterlijk? Bijv. ‘niet kwaad’ i.p.v. ‘zeer goed’
********Handboek of leerboek. Bekend is de Enchiridion ad Laurentum van Augustinus, dat een korte weergave van de christelijke geloofsleer bevat en de Enchiridion militis christiani (1503) van Erasmus, waarin staat hoe een goede christen leven moet. Een voorbeeld uit later tijd is de Enchiridion symbolorum et definitiorum van Denzinger (1963) dat bestaat uit een verzameling dogmatische uitspraken van de rooms-katholieke kerk. 
********Begrip uit de semiotiek van C.S. Peirce dat ook in de linguïstiek en de literatuurstudie gehanteerd wordt. Een icon is een teken waarvan de vorm een gelijkenis vertoont met datgene waarvoor het staat. Zo heeft een schilderij een iconische relatie met wat het voorstelt, en hebben visuele poëzie (bijv. figuurgedicht, kalligram) en grafische tekstprocedés (grafisme) in het algemeen een iconische dimensie. Tekens kunnen min of meer iconisch zijn, naar gelang van de precisie van de voorstelling. Soms vervaagt hun oorspronkelijke iconiciteit na verloop van tijd, zodat het teken puur conventioneel of ongemotiveerd wordt (zgn. symbool).\nMet het begrip diagrammatische iconiciteit duidt Peirce een relatie van isomorfisme aan tussen teken en betekende. De term diagram duidt op een complex teken dat voor een complexe werkelijkheid staat: tussen de onderdelen van beide bestaat niet noodzakelijk een gelijkenis, zegt Peirce, maar de iconiciteit betreft hier de onderlinge functionele relaties tussen de delen van het diagram (enerzijds) en die van de gerepresenteerde werkelijkheid (anderzijds). Zo is elk individueel huisnummer een arbitraire, symbolische aanduiding voor het huis dat het representeert, maar in de onderlinge relaties tussen resp. de reeks van huisnummers en de reeks van huizen in een straat herkennen we wél een relatie van (diagrammatische) iconiciteit: het is geen toeval dat de huizen met de nummers 12, 14 en 16 naast elkaar liggen, met huis nummer 14 tussen beide andere in.\nVooral sinds F. de Saussure is het bekend dat taal hoofdzakelijk bestaat uit symbolische tekens (arbitrariteit van het taalsysteem). Klanknabootsingen en klanksymboliek vormen de erkende uitzonderingen. Meer en meer echter brengt de moderne linguïstiek, overigens in het spoor van een intuïtie van De Saussure zelf, het feit op de voorgrond dat de regels waarmee de combinaties van taaltekens tot stand komen (grammatica), helemaal niet zo arbitrair zijn en vaak een soort diagrammatische iconiciteit realiseren t.a.v. de verwoorde werkelijkheidsopvatting. Zo wees R. Jakobson al op de relatieve iconiciteit van Caesars beroemde ‘veni, vidi, vici’: de woorden zelf zijn arbitrair, maar hun grammaticale/tekstuele plaatsing weerspiegelt de lineaire volgorde der gebeurtenissen.\nOok in de literatuurstudie heeft men gewezen op bepaalde iconische effecten die het traditioneel arbitrair geachte taalteken toch kunnen kenmerken. Zo geeft H.C. ten Berge (1938) in zijn gedicht ‘Maker en model’, handelend over een spiraalvormige beweging, hiervan een typografische uitbeelding door de regels zo onder elkaar te plaatsen, dat ze de indruk wekken van een spiraalvormig voorwerp:\n    ik beschrijf\neen spiraal\n    naar het wit woordkristal\ndat als laatste prijs wordt gegeven\n waarna hij een bepaald soort wenteltrap (met alle gevolgen van dien) aldus uitbeeldt:\nik hak\n    en schep\neen wenteltrap\n    die treden\n\n           mist\n\nzodat ik in mijn leegte stap\n\n           en val\n(De witte sjamaan, 1973, p. 8).\nDe toepassing van dit principe kan ook op andere niveaus dan het visuele plaats vinden. Zo hanteert Nijhoff de doorgaande ritmische beweging van het enjambement graag op plaatsen waar een bewegingsnotie wordt uitgedrukt:\nwij voelden hoe een groot\nWaaien ons aangreep, hoe de wieken van de\nVaart van den tijd ons droegen naar den dood\n(VG, 19744, p. 108).\nMeer in het algemeen nog toont de structuralistische tekstanalyse hoe elk individueel taalteken in de literaire tekst allerlei relaties aangaat met andere elementen in de tekst (functie), waardoor het met extra betekenissen beladen wordt
********Aanduiding voor een procédé (traditioneel gerekend tot de gedachtefiguren) dat zijn effect ontleent aan een bepaalde ambiguïteit in taalgebruik (verbale ironie) of situatie (situationele ironie) of een combinatie van beide. Doorgaans houdt het ironisch effect verband met een contrast tussen wat schijnbaar gezegd, getoond of gesuggereerd wordt en de werkelijke betekenis van de uiting of situatie. Door ironie wil de spreker of de schrijver vaak de spot drijven met het onderwerp dat hij behandelt, met zijn publiek of met zichzelf (zelfironie). Dit laatste gebeurt echter niet steeds bewust. De spreker kan a.h.w. slachtoffer worden van ironie door een naïeve of foutieve voorstelling van de werkelijkheid.\nBij verbale ironie gaat het om een schijnbaar eenduidige opmerking die bij nader inzien een dubbele bodem heeft en dan ook vaak komisch (humor) werkt doordat er sprake is van een tegenstelling tussen twee gegevens. Soms zegt men het omgekeerde van wat bedoeld wordt (dissimulatio). Voorbeeld: ‘je bent een echte Einstein’, gezegd tegen iemand die net iets doms heeft gezegd of gedaan. Ironie maakt vaak gebruik van procedés als overdrijving (hyperbool), verkleining (litotes of understatement) en omkering (antifrase). Als de ironie erg scherp is, spreekt men van sarcasme.\nOm te slagen, dienen deze procedés voor de lezers of toehoorders indicaties (zgn. signalen) te bevatten die hen attent maken op de ironische bedoeling. De werkelijke betekenis kan men o.m. afleiden uit de context, de spreeksituatie, de toon of de mimiek van de spreker. In de rede van Marcus Antonius in Shakespeares Julius Caesar bijv. krijgt de steeds weerkerende uitdrukking ‘Brutus is an honourable man’ door de lichtjes variërende herhaling en door de zich wijzigende context een ironische betekenis. Het hangt dan natuurlijk mee af van de lezer/luisteraar of de onderliggende betekenis herkend wordt. Zo maakt de lezer in de roman Het dwaallicht (1947) van Elsschot kennis met de ik-figuur Laarmans die het verzoek krijgt drie Aziaten de weg te wijzen naar Maria van Dam, wier moeilijk leesbare naam en adres even later de ‘Mariaboodschap’ worden genoemd. Op het eerste gezicht heeft de lezer te maken met de door Maria aan de Aziaten schriftelijk meegegeven mededeling (betekenis 1). Bij nader inzien is de aanduiding ‘Mariaboodschap’, mede gezien de katholieke context van het verhaal, tevens een allusie op het rooms-katholieke feest van Maria Boodschap (betekenis 2). Overeenkomst en tegenstelling tussen de twee betekenissen veroorzaken spanning.\nTwee bijzondere vormen van verbale ironie zijn de socratische ironie en de romantische ironie. De socratische ironie is een discussiemethode waarbij onwetendheid wordt voorgewend om op die manier schijnwijsheid door te prikken: een slechts in schijn onwetende ontmaskert door een schijnbaar naïef-onschuldige vraagstelling de absurditeiten, waanwijsheden en pretenties van een zelfverzekerde. Meesters in deze techniek zijn bijv. Nescio, R. Minne, W. Elsschot. Zie ook dialoog. \nRomantische ironie bestaat in een bewust ironische schrijfwijze waaruit blijkt dat de auteur zijn eigen uitingen relativeert. Zij manifesteert zich o.m. in de ambigue verteltoon van roman- en dramaschrijvers die gevoelige passages ridiculiseren, die commentaar leveren op het verhaal zelf en zo de kloof tussen kunst en werkelijkheid zichtbaar maken (zie ook illusie). Dergelijke zelfrelativering vindt men in Jean Pauls Hesperus (1795) of in het verhaal van Saïdjah en Adinda van Multatuli (Max Havelaar, hoofdstuk 17)
********Benaming voor een vorm van descriptio (zie evidentia) waarbij het object van gedetailleerde beschrijving een werk uit de plastische kunst is. Ekfrasis is een gegeven dat men vooral in het kader van het pictorialisme en de ut pictura poesis terugvindt. Het beeldgedicht-2 bijv. is een vorm van ekfrastische poëzie. In de modernistische literatuur is de ekfrastische poëzie opnieuw zeer populair geworden. Het accent ligt hier echter niet langer op de precieze beschrijving van het picturale object (of althans een poging daartoe), maar op de eigenheid van het talige materiaal en de soms zeer vrije reacties en gevoelens van de auteur tegenover de visuele voorstelling die het schrijfproces in gang zet. Een bekend en zeer frequent becommentarieerd voorbeeld is de Pictures from Brueghel (1960) van William Carlos Williams. Tom van Deel verzamelde een aantal Nederlandse beeldgedichten in Ik heb het Rood van ’t Joodse Bruidje lief (1988).
********In de Romeinse keizertijd ontstane benaming voor een kort, uitgekozen gedicht. Sinds echter de tien gedichten van de Bucolica (bucolische poëzie) van Vergilius Eclogae werden genoemd, is ecloge in specifieke zin de benaming geworden voor een herdersdicht (pastorale-1). Vooral in de renaissance (Dante, Petrarca, Spenser, e.a.) was het genre populair. De termen ecloge en idylle worden door elkaar gebruikt.
********Prosodische (prosodie) figuur die bestaat uit de verlenging van een korte klinker vanwege het metrum. Deze figuur bestond in het klassieke Latijn (productio < pro-ducere = lang uitspreken of verlengen van een woord door een lettergreep)
********
********
********
********Figuur waarbij men een of meer woorden of zinnen weglaat die syntactisch gezien noodzakelijk lijken in de tekst. Men onderscheidt:\n1. De grammaticale ellips, nl. een breuk in de normale structuur van de zin. Dit gebruik is ingeburgerd in de meeste talen, zeker in de omgangstaal. Het ontbrekende kan hier gemakkelijk vanuit de context aangevuld worden. Bijv. ‘De boom mag verbrand’ i.p.v. ‘De boom mag verbrand worden’. De grammaticale ellips maakt de uitdrukking kernachtiger. Met name in poëzie komt men vaak elliptische zinnen tegen:\nAchttien jaren [is hij], [hij heeft] rode konen
********
********
********Een emblematicus of emblematist is een samensteller van een embleemboek of een dichter van emblemata.
********Een emblematoloog is een wetenschapper die het genre van het emblema bestudeert.
********Onder emblematiek wordt verstaan de verschijningsvorm van het emblema in zowel de literatuur, als in de beeldende en toegepaste kunst.
********Het releveren van een woord(deel) of groep van woorden om er extra nadruk op te leggen, d.m.v. accentuering, opvallende woordschikking, typografie of op een andere wijze.\nIn de retorica heeft het woord ‘emfase’ soms ook de betekenis  van een rijke gedachteninhoud in bondige taal vervat (significatio).
********
********Term uit de stijlleer voor een troop-1, ook wel enallaxis genoemd, die bestaat uit een plaats- of vormverandering van een woord (ook metastasis genoemd), waardoor men een passage krijgt die vreemd is binnen het geheel, en aldus op het veranderde of verschoven tekstgedeelte de aandacht vestigt. Dit kan bijv. de tijdsvorm betreffen (‘Morgen kwam ik thuis’), of de woordsoort (‘Momentele toiletten’ zegt K. van Kooten in Koot droomt zich af, 1982, p. 12). ‘Mijn eenzaam leven wandelt door de straten’ schrijft M. Nijhoff (VG, 1974, p. 9). In het laatste geval is de enallage te beschouwen als een vorm van metonymie. Een bijzondere vorm van enallage is de hypallage.
********Samentrekking van een beklemtoond woord en een daaropvolgend onbeklemtoond woord tot één woord, een verschijnsel dat zich geregeld  in de spreektaal voordoet, maar dat men ook veelvuldig in de spelling van historische teksten aantreft, met name in het Middelnederlands, bijv. hebbic < hebbe ic
********De betekenis van het begrip ‘encyclopedie’ – een woord dat voor het eerst in de 16de eeuw gebruikt wordt – heeft zich ontwikkeld van het leerboek voor de ontwikkelde man in het klassieke Griekenland tot het huidige naslagwerk voor iedereen. \nIn de loop van de tijd zijn encyclopedische werken verschenen die in de titel aangeduid werden als spiegel (Speculum), som (Summa), woordenboek (Dictionnaire historique et critique (1697) van P. Bayle) of lexicon (het Konversationslexikon (1796-1811) van F.A. Brockhaus in Duitsland). Ook zijn er encyclopedische werken met titels als Hortus deliciarum (‘de tuin der heerlijkheden’, 12de eeuw), Imago mundi (‘beeld, spiegel van de wereld’, 12de eeuw), De natura rerum (‘over de aard der dingen’, 13de eeuw), enz. Geheel in tegenspraak met het allround karakter uit de klassieke tijd en de middeleeuwen, zijn er in de 20ste eeuw naslagwerken verschenen met in de titel het woord ‘encyclopedie’, die slechts één onderwerp omvatten. Zo zijn er bijv. encyclopedieën van het dierenrijk, van de aardrijkskunde, van het hedendaagse Friesland, van de muziek en medische encyclopedieën. Het lijkt het beste om de term ‘encyclopedie’ te reserveren voor die werken, die tot doel hebben alle wetenschappen samen te vatten of die uitputtend één onderwerp behandelen. Een lexicon is beperkter (behandelt altijd één vakgebied) en minder uitvoerig in de behandeling van de trefwoorden dan een encyclopedie. De naam ‘woordenboek’ wordt dan gereserveerd voor werken die de woorden van een taal inventariseren en de betekenis van die woorden omschrijven.\nConcept, vormgeving en inhoud van encyclopedieën hebben in de loop der tijden sterke veranderingen ondergaan, waarbij telkens wereldbeeld en tijdgeest tot uiting komen in de manier waarop men ‘de’ werkelijkheid segmenteert en beschrijft. Vandaar ook de grote waarde van encyclopedische werken als historische bron, ook bij literatuurgeschiedschrijving. In de Griekse oudheid overwoog het pedagogische moment. De fragmenten die ons zijn overgeleverd, tonen ons het encyclopedische werk als leerboek voor de man die streeft naar een ruime culturele background. Vanaf de Romeinse cultuur heeft de cultuurindeling volgens de artes liberales de structuur van de encyclopedieën sterk beïnvloed. In de middeleeuwen bepaalden ook theologische doelstellingen en opvattingen (cf. de summa in de scholastiek) mede het uitzicht. Het Latijn, de lingua franca van de wetenschap, bleef de gangbare taal, hoewel af en toe vertalingen in de nationale talen ontstonden (bijv. Jacob van Maerlant) onder invloed van het groeiende streven naar popularisering. In de context van de renaissance ontstonden begrijpelijkerwijze talrijke encyclopedieën. Ze werden meer en meer in de volkstaal geschreven. Pas vanaf de 17de eeuw werd de alfabetische classificatie ruim toegepast
********De encyclopedie van een wetenschap (van de geneeskunde, van de taalwetenschappen enz.) is dat onderdeel van die wetenschap waarin men zich bezint over de inwendige structuur ervan en over de relatie tot de aangrenzende wetenschappen (object, doelstellingen, methodes, deeldomeinen enz.). Het gaat dus om een metawetenschappelijke reflectie, al verschijnt ze in handboeken vaak als een prewetenschappelijke fase (oriëntering van de student), waarbij ook het gebruik van de voornaamste bronnen, naslagwerken, standaardwerken, vakbibliografieën enz. aangeleerd wordt (heuristiek). 
********In de semiotiek (U. Eco) wordt het begrip encyclopedie gebruikt ter aanduiding van de algemene culturele en artistieke bagage, niet zoals die geboekstaafd is in veeldelige werken, maar zoals die leeft in het collectieve geheugen van een bepaald publiek. Dit omvat kennis van buitentekstuele gegevens en gangbare opvattingen, wereldbeelden, kennis van genreconventies, van de meesterwerken en de recente bestsellers, enz. Op deze encyclopedische competentie wordt bij het maken en begrijpen van alle mogelijke cultuurproducten voortdurend een beroep gedaan (cultural literacy).
********
********
********
********
********Vorm van een repetitio, de woordelijke herhaling van een zinsdeel of woordgroep, onmiddellijk na elkaar op een willekeurige plaats in de zin, zoals in het volgende citaat van Guido Gezelle:\nIk wandelde, ik wandelde alleen, \nik wandelde en sprak tot den Heer:\nHij sprak en ik hoorde, en hij hoorde en ik sprak, \nEn ‘k wandelde en ‘k sprak tot den Heer.\n(Mijn dichten, mijn geliefde, bloemlezing P. Couttenier, 1989, p. 21)\nTreedt de herhaling op in een volgende zin of versregel, dan spreekt men van anafoor-1 (aan het begin van de versregel) of epifoor (aan het einde). Bij de symploce worden zowel het begin als het einde van een zin of vers herhaald (combinatie van anafoor en epifoor).\nDe termen 'duplicatio' en ‘epizeuxis’ zijn synoniemen.
********Vorm van recapitulatio (herhaling) waarbij een woord of gedachte gedetailleerd (regressio) of verklarend (subiunctio, subnexio) hernomen wordt.
********
********
********Term uit de retorica voor een vorm van literatuur die verband houdt met één van de drie door Aristoteles onderscheiden genera causarum, namelijk het genus demonstrativum, dat voortgekomen is uit publieke ceremonies en rituelen waarin het de belangrijkste taak was goden of mensen te prijzen. Weldra vielen hier ook andere vormen van de lofrede onder, zoals ‘felicitatieteksten’ en funeraire redes.\nTeksten van dit type waren - in tegenstelling tot de juridische en politieke rede - primair en vaak uitsluitend afgestemd op de sierlijke vorm van zeggen (ornatus), waarbij het publiek alleen toehoorder was en geen beoordelaar.\nDe later als epideiktisch aangeduide literatuur is een afgeleide van dit genre en werd gekenmerkt door gerichtheid op vermaak. Dit aspect kwam uitstekend van pas bij gelegenheidsliteratuur (gelegenheidspoëzie), zoals het lofdicht, de satire, het epithalamium, de zegezang, het lijkdicht (lijkrede) en andere vormen van dit type gebruikskunst.
********Term uit de retorica voor een uitroep (exclamatio) in de vorm van een sententia die een lang betoog afsluit of samenvat. Bijv.:\n  ‘Tantaene animis caelestibus irae?’ \n(Is er zoveel rancune in de hemel?)\n(Vergilius, Aeneis, I, 11
********Vorm van een repetitio of herhaling van een woord of reeks woorden aan het eind van twee of meer opeenvolgende zinnen of zinsdelen. De herhaalde woorden krijgen aldus een grotere geladenheid. In de oudheid was de epifoor (ook wel epifora of epistrofe genoemd), tegengesteld aan de anafoor-1, een graag gebruikt retorisch stijlmiddel. De epifoor lag aan de basis van de stokregel (stock-1), die als keervers na elke strofe van een gedicht herhaald wordt, zoals in veel rederijkersgedichten. Lat. synoniem: conversio.\nEen voorbeeld kan worden aangetroffen in de volgende strofe van Leopold:\nEn ik zal niet verwonderd zijn
********Retorische figuur, waarbij aan het einde van een syntactisch blijkbaar voltooide zin of woordgroep nog een of meer bestanddelen als afronding, rechtzetting, beklemtoning of zeer vaak ook als amplificatio-2 toegevoegd worden. Bijv. ‘Gij die mijn redder zijt en mijn toevlucht’.
********Term uit de literaire kritiek voor een schrijver die geen originaliteit vertoont in zijn werk, maar het werk van anderen al te slaafs en als enig model navolgt. Hoewel een dergelijk schrijver tot een grote vormbeheersing kan komen, ontbreekt hem eigen vinding. Epigonisme (het fenomeen) en epigonenliteratuur (het tekstuele resultaat) worden doorgaans negatief geëvalueerd omdat ze imitatie, reproductie en conservatisme huldigen in plaats van creatie en originaliteit.\nIn de praktijk is het echter bijzonder moeilijk vast te stellen wat precies epigonisme is, omdat er in elke beweging of stroming een zekere overeenkomst in het werk van een aantal auteurs valt waar te nemen. Bovendien is de eis van originaliteit niet in elke literaire periode even sterk gesteld
********Term uit de schriftgeschiedenis voor een inscriptie met een scherp voorwerp in hard materiaal zoals rots (petroglief), steen, klei, hout of metaal. Voor inscripties op gebouwen of monumenten kwamen de termen epigram en opschrift in gebruik, waarvan de betekenis zich tot puntdicht heeft ontwikkeld. De epigrafie of epigrafiek is de wetenschap die epigrafen bestudeert.\n\n\n\n\n\n\n\nAramese inscriptie. [bron: L.J. Gelb, A Study of Writing (19744), p. 135].
********Term uit de genreleer voor een kort gedicht, bondig van formulering, dikwijls met een pointe. Zo schrijft Staring onder de titel ‘Aan een' te zedigen schrijver’ het volgende gedicht:\n...'t Verschijnt gerust, al is 't niet groot:\n...Wordt Eikenschors bij 't pond gewogen,\n...Men weegt Kaneel bij 't lood. \n(A.C.W. Staring, Gedichten ed. De Vries, 1940, p. 408)\nOver het door Huygens als ‘sneldicht’ betitelde puntdicht schrijft deze:\nVraeght ghy wat Sneldicht voor een dicht is?\nHet is een Dicht dat snel en dicht is. \n(C. Huygens, Koren-bloemen, dl. 2, 1672, p. 52)\nDaar de termen epigram en ' puntdicht' door elkaar worden gebruikt, spreekt men wel van ‘opschriftepigram’ wanneer het puntdicht fungeert in de betekenis die het aanvankelijk in de Griekse oudheid had, namelijk die van opschrift of bijschrift (bijv. op een grafmonument of op een wijgeschenk, vandaar ook wij-epigram). Het bestond meestal uit een distichon: een hexameter gevolgd door een pentameter.\nP.G. Witsen Geysbeek spreekt over het ‘puntdicht, ook nypdicht, steekdicht, sneldicht, quick, zindicht en knipdicht geheten’ (Puntdichten, dl. 1, 18342, p. 9). Men kan daar nog de term knie(ge)dicht aan toevoegen, oorspronkelijk een aanduiding voor een bepaald rederijkersgedicht. Staring geeft onder de titel ‘Kniedicht’ het volgende puntdicht:\n'k Ben oud, maar zal 't niet lang meer zijn!\n'k Heb van de Bron der Jeugd gedronken:\nPapa Jerooms Bourgonjewijn,\nMij door zijn Dochter ingeschonken. \n(A.C.W. Staring, Gedichten, 1940, p. 408)\nPuntdichten kunnen in allerlei dichtvormen voorkomen, bijv. als distichon, zoals dit gedichtje van J. Kinker met een expliciete versinterne poëtica:\nHet beste puntdicht, in twee regels, is een echt,\nWiens rijmwoord Man en Vrouw eensluidend zamenhecht \n(G.J. Vis, De verlichte muze, 1982, p. 240).\n Het puntdicht kan ook de vorm hebben van een triplet en kwatrijn. Diverse dichtgenres lenen zich voor het puntdicht, zoals copla, epitaaf of grafschrift, sententia, haiku, lekedicht en limerick. Is het puntdicht satirisch (satire), dan heeft het soms de naam van steekdicht.\nHet epigram wordt wel tot de gnomische vormen of de einfache Formen gerekend.
********De term betreft een afsluitend en vaak meer beschouwend gedeelte (vandaar ook 'narede') dat nog wordt toegevoegd aan een reeds volledige tekst. Wat betreft dat laatste punt onderscheidt de epiloog zich o.m. van de conclusio of peroratio (in een redevoering) en van de coda en de dénouement, die als afsluiting toch nog tot de tekst zelf gerekend worden. Betreft de epiloog een zedenles gegeven aan het einde van een fabel, dan spreekt men van epimythium. Het Middelnederlands kent het woord epiloog niet en gebruikt in plaats daarvan ‘naprologhe’.\nVaak bedoelt men met epiloog meer in het bijzonder een korte toespraak aan het einde van een toneelopvoering. De Romeinse komedieschrijver Plautus geldt als de ‘uitvinder’ ervan. In zijn epilogen, uitgesproken door een of meer spelers, verwoordt hij zijn bedoelingen of bedankt hij de kijkers en verzoekt hen gunstig te reageren en nog eens terug te keren.\nZie ook proloog.
********De zedenles aan het slot van een fabel of een exemplum. Bijv. in Esopet nr. 19:\nBi deser favelen wi verstaen:\nDie in peelgrimagien gaen, \nEnde haer sonden met hem draghen, \nHets om niet dat si jaghen.\n(ed. Stuiveling, dl. 2, 1965, p. 24, vs. 13-16)\nWordt de ‘lering’ aan het begin van de tekst gegeven, dan spreekt men van een promythium (Gr. wat vóór een verhaal komt). 
********Griekse zegezang of lofdicht, uitgevoerd door een koor met fluit- of citerbegeleiding, bij de triomfantelijke intocht van een overwinnaar in één van de grote nationale spelen. Zie ook encomium. Anders dan bij hedendaagse epinicia als ‘Ajax wint de wereldcup’ bestond het klassieke epinicium gewoonlijk uit een variërend aantal triaden van strofe, tegenstrofe (antistrofe-2) en epode-2. Belangrijke epiniciadichters waren Simonides en Pindarus.
********
********Uit de middeleeuwen daterende verzamelnaam voor samenvattingen en uittreksels van omvangrijke Latijnse teksten voor onderwijsdoeleinden, tot op grote hoogte synoniem met breviarium en digesta. Het maken van samenvattingen en het verzamelen van uittreksels uit langere werken was een populaire bezigheid in de hellenistische, laat-Romeinse en humanistische tijd. Zo beperkte de Romeinse geschiedschrijver Eutropius (4de eeuw) zich in zijn Breviarium ab urbecondita (‘Kort overzicht vanaf de stichting van de stad’), geschreven in opdracht van keizer Valens, tot het samenvatten van de vroegere grote geschiedwerken. Een voorbeeld uit het humanisme is de Adagiorum epitome (1544), een uittrekselverzameling van Erasmus’ Adagia. Zie ook compendium en synopsis.
********Gelegenheidsgedicht (gelegenheidspoëzie) bij een huwelijk. In de oudheid werd nog een onderscheid gemaakt tussen het lied dat door jongeren in koor gezongen werd voor de deur van het bruidsvertrek ter ere van de jonggehuwden (epithalamium) en anderzijds het lied dat onder fluit- en citerbegeleiding gezongen werd door vriendinnen van de bruid bij het begeleiden van de bruid naar het huis van de bruidegom
********Aanduiding voor een versierend of karakteriserend adjectief dat bij een substantief (of een eigennaam) wordt gevoegd. Men maakt onderscheid tussen verschillende types.\n1. Het epitheton necessarium (Lat. noodzakelijk) duidt een kenmerk aan dat nodig is om de referent correct te identificeren. Bijv. Karel de Goede ten opzichte van Karel de Grote. \n2. Het epitheton ornans is niet noodzakelijk om verwarring te vermijden en heeft dus ‘slechts’ een versierende (Lat. ornans) functie. Het wordt ook wel eens ‘vast epitheton’ of ‘eigenschapsepitheton’ genoemd omdat het een vast en algemeen kenmerk aangeeft. Zo draagt in de klassieke oudheid de godin Athene het epitheton ornans ‘Parthenos’ (maagd) en de dageraad heet bij Homerus altijd ‘rozenvingerig’. Omdat dergelijke epitheta vaak voorkwamen in de epische poëzie van Homerus, heeft men het wel eens over ‘homerisch epitheton’ (niet te verwarren met de homerische vergelijking). Op gelijkaardige wijze heet in de Middelnederlandse letterkunde de vos Reinaert ‘die felle metten roden baerde’ en ridder Walewein ‘der avonturen vader’. Bepaalde verbindingen kregen een conventioneel karakter, waarbij soms het adjectief behouden bleef ook al speelde het in het zinsverband geen nuttige rol of was het zelfs met de samenhang in strijd. Zo noemt Ovidius in de metamorfose van Philemon en Baucis de god Mercurius ‘caducifer’ (= die de herautstaf draagt), ook al is deze incognito en bijgevolg zonder zijn attributen op aarde verschenen.\n3. Met ‘épithète de nature’ bedoelen we bepaalde geijkte uitdukkingen in de omgangstaal die een intrinsieke eigenschap aanduiden. Dergelijke collocaties komen in de buurt van het pleonasme: bijv. ‘de blauwe lucht’, ‘het rode bloed’, ‘het groene woud’, ‘het scherpe zwaard’ en ‘het edele ros’. Zo spreekt P. van Ostaijen van ‘witte sneeuw’ (VW, Poëzie, dl. 1, p. 22).\n4. Het individualiserend epitheton (Fr. épithète de caractère of epithète rare), ook wel ‘wisselend’, ‘zeldzaam’ of ‘toevalligheidsepitheton’ genoemd, treft door zijn originaliteit. Het komt – vergeleken met het epitheton ornans – vaker voor in de Nederlandse letterkunde. Bijv. ‘O krinklende, winklende waterding’ (G. Gezelle, ‘Het schrijverke’, 1857). Vooral in de tijd van Tachtig hadden veel schrijvers onder invloed van het impressionisme voorkeur voor het individualiserend karakteriseren van objecten. Kloos schrijft:\nIk droomde van een kalmen, blauwen nacht.\nDe matte maan lag laag in mistig glimmen\n(De nieuwe gids, 1888, I, p. 138)\nDe vier hierboven aangeduide categorieën zijn niet steeds duidelijk te onderscheiden. Sommige gevallen kunnen verschuiven van de ene naar de andere categorie, zoals men kan zien aan het epitheton ‘kantieke schoolmeester’ (uit L.P. Boons Kapellekensbaan, 1953) dat van individualiserend versierend is geworden.
********
********Een vorm van metonymie. In het algemeen verstaat men onder een eponiem een woord dat is afgeleid van een persoonsnaam, zoals de naam Zeppelin de aanduiding is geworden van het luchtschip en de Duitse uitvinder Lumbeck zijn naam heeft gegeven aan het lumbecken en Adolphe Sax aan de saxofoon. In Engeland werd koningin Victoria de naamgeefster van een heel tijdperk en de Franse auteur D.A.F. de Sade gaf naam aan het sadisme.\nIn de literatuur wordt de term eponiem vaak gebruikt om aan te geven dat de naam van één van de hoofdpersonen uit een literair werk gebruikt wordt voor de titel ervan, zoals in Hamlet (ca. 1600), Gijsbrecht van Aemstel (1637) of Max Havelaar (1860).
********Verzamelnaam voor alle verhalende literaire werken en als zodanig één van de drie literaire hoofdgenres (genre) naast de lyriek en de dramatiek. Elk van deze drie grote genrebegrippen wordt doorgaans gezien als grondhouding (‘Naturform’ bij Goethe) van de verhouding tussen subject en object. In die relatie is dramatiek de meest neutrale en objectieve, omdat de verteller daarin het meest is teruggetreden, terwijl lyriek de meest subjectieve vorm zou zijn. Epiek is dan de middelste of gemengde vorm, de meest narratieve, waarin nu eens de auteur en dan weer de personages aan het woord zijn. Deze opvatting werd uitgewerkt door E. Staiger, die als grondbegrippen het lyrische, het epische en het dramatische in ontologische zin onderscheidde en die grondvormen in alle genres aanwees.\nIn de loop van de 20ste eeuw is op deze benadering kritiek uitgeoefend. Tegenwoordig neigt men ertoe epiek op te vatten in historische eerder dan absolute of ontologische termen, m.a.w. als een door literatuuropvattingen en conventies bepaald indelingscriterium. Het ligt dan voor de hand om het verhaal-1, de novelle en de roman tot de epiek te rekenen, evenals het epos, de legende, het sprookje, enz., allemaal genres waarin toch op een of andere manier het verhalende aspect (narrativiteit) sterk aanwezig is. \nOp deze historische wijze en in meer specifieke zin spreekt men over middeleeuwse epiek als een verhalend genre waarin belangrijke gebeurtenissen en heroïsche daden van belangrijke historische personages zijn vastgelegd. Daartoe worden o.m. de Oudnoorse saga, het Middellatijnse carmen, het Oudfranse chanson de geste en de Hoogduitse heldenliederen gerekend. De Middelnederlandse epiek wordt doorgaans onderscheiden in Karelepiek en Arthurepiek. Daarnaast onderscheidt men wel de zgn. kruisvaardersepiek (kruisvaartroman) en de geestelijke epiek. De geestelijke epiek bestaat eigenlijk niet uit epische teksten in de strikte zin des woords, maar uit werken die als alle middeleeuwse epische teksten in paarsgewijs rijmende versregels geschreven zijn: bij epiek denken wij al gauw aan fictie, terwijl heiligenlevens (hagiografie) zoals de Sint Servaeslegende (ed. G.A. van Es, 19762) voor het middeleeuwse publiek geen fictie maar feit waren. Eigenlijk bevinden zij zich daarom in het grensgebied tussen epiek en didactiek (didactische literatuur). Ook de Alexanderroman en de Oosterse roman rekent men tot de Middelnederlandse epiek, al worden de termen ‘Alexanderepiek’ en ‘Oosterse epiek’ nooit gebruikt.
********Adjectief dat afgeleid is van epiek (en dat daarom deelt in de relatieve betekenisonvastheid van dit begrip). \nZoals epiek in het algemeen een globale genre aanduiding kan zijn voor verhalende literatuur, wordt de kwalificatie episch in de moderne kritiek soms gehanteerd om literaire werken aan te duiden met een sterk verhalende inslag, en dit ter onderscheiding van meer beschouwende of experimentele, ‘vormbewuste’ teksten. \nZoals epiek meer in het bijzonder middeleeuwse verhalen kan aanduiden over heldendaden van historische personages, wijst het adjectief episch op oude verhalen in versvorm die handelen over de moedige daden van ridders en helden, verhalen die bovendien gekenmerkt worden door een zekere grootsheid van visie en een verheven, breedvoerige stijl (genus sublime). De betekenis van epos als heldendicht klinkt hier doorgaans mee. Na de 18de eeuw werd versepiek zeldzamer omdat de roman het epos als dominerende verhaalvorm ging vervangen. Toch beschrijft men tal van recentere prozawerken als ‘episch’ om de verheven stijl, de grootse wereldvisie en de grandeur van de artistieke ambities. Enkele voorbeelden: H. Melville, Moby Dick (1851)
********
********Term uit de sfeer van de autonomiebewegingen voor het streven - ook wel tekstimmanent of werkimmanent genoemd - van criticus en tekstonderzoeker om zich bezig te houden met het afzonderlijke literaire werk of de interpretatie daarvan (‘het werk centraal’) zonder aandacht voor 'externe' instanties als auteur, wereld of lezer. Niet alle vertegenwoordigers van autonomiebewegingen waren even streng (autotelisch) in de leer. Zo gaan de representanten van het structuralisme en het Russisch formalisme als Sjklovski en de jonge Tynjanov verder in hun afwijzing van buitentekstuele bemoeienissen dan I.A. Richards, de grondlegger van new criticism. Een belangrijke analysemethode binnen dit kader toegepast is die van de close reading. Belangrijk in dit verband in Nederland was het tijdschrift Merlyn (1962-1966), met J.J. Oversteegen, Kees Fens en H.U. Jessurun d'Oliveira
********
********Verzamelnaam voor een heterogeen complex van geheime leren en speculatieve stelsels die zich naast de officiële religieuze en filosofische systemen als een soort subcultuur hebben ontwikkeld: gnostische religies, astrologie, magie, neopythagorisme, getallenmystiek, kabbala, alchemie. Vanwege het geheimhoudingskarakter en de onbegrijpelijkheid ervan voor niet-ingewijden spreekt men ook van hermetisme en zelfs van obscurantisme. Genootschappen als de rozenkruisers, vrijmetselaars, illuminaten en theosofen zijn tot op vandaag beoefenaars in groeps- of logeverband van deze oude leren. Het gemeenschappelijke moment is het streven naar kennis (gnosis) van het goddelijke, het bovennatuurlijke. Om het geheim van deze kennis en de weg tot deze kennis te bewaren, drukken de esoterici zich uit in een duistere en complexe symbolentaal. De alchemistische symboliek bijv. is daarbij zeer eclectisch: de voorstellingen zijn ontleend aan de astrologie en de Griekse mythologie, maar ook aan de evangeliën, aan de middeleeuwse heraldiek en aan de kabbala.\nOp de literatuur heeft de occulte traditie een moeilijk te overziene impact gehad. Sommige teksten zijn volkomen doordrenkt van een welbepaalde esoterische leer en daardoor nauwelijks verstaanbaar zonder kennis van die leer
********
********Term uit de retorica waarmee de betrouwbaarheid, morele integriteit en competentie van de redenaar worden bedoeld. De term ethos wordt daarnaast ook gebruikt voor de gemoedsgesteldheid van de spreker, te weten een meer getemperde gevoelsuitdrukking dan pathos. Ethos bestaat er dan in, dat de spreker/schrijver bij zijn publiek gunstige gevoelens wil opwekken voor zijn zaak (delectare et placere, d.i. bekoren en behagen). Deze vorm van gevoelsuitdrukking vinden we o.m. terug in het genus medium (zie ook genera elocutionis) en wordt vooral in het exordium aangewend. Zie ook rede, captatio benevolentiae.
********Onder deze term verstaat men zowel de oorsprong of geschiedenis van een woord, als het onderzoek daarvan. Een wetenschappelijke etymologie werd pas mogelijk in de loop van de 19de eeuw met de ontwikkeling van de historische klankleer. Door de systematische vergelijking van talen en door studie van oude teksten (filologie) kon men nl. de zgn. klankwetten op het spoor komen waardoor steeds oudere, onderliggende vormen van de woorden gereconstrueerd werden. Het zoeken naar de oorspronkelijke betekenis van de woorden was hierbij aanvankelijk vooral van ondersteunend belang, maar inmiddels heeft de historische semantiek een hoge vlucht genomen.\nIn allerlei pre- of niet-wetenschappelijke vormen van etymologie staan betekenisaspecten precies wel centraal bij de reconstructie van de ‘oorspronkelijke’ woorden. Er wordt immers een soort natuurlijke band aangenomen tussen het woord en wat het betekent. Het etymologiseren werd aldus in de middeleeuwen en ook in het humanisme een belangrijke vorm van kennisverwerving doordat men via de oorsprong van de woorden ook het wezen van de benoemde dingen wou begrijpen. Bijv.:\nDie de werelt eerst werrelt hiet, \nHine was al in dole niet:\nHij gaf hare bina rechten name
********De oorspronkelijke (kern)betekenis of kiem waaruit een woordvorm zou voortspruiten. In die zin verwijst het naar een soort woordwortel waarvan de etymologie uitgaat. Dat in bredere, afgeleide zin via hun oorsprong ook de diepere betekenis van een woord of tekst gevat kan worden, is een idee dat tot verschillende stilistische theorieën heeft geïnspireerd. Zo wordt de term ‘etymon spirituel’ o.m. gebruikt door Leo Spitzer om aan te geven dat een kerngegeven als een soort ‘sleutelwoord’ het geheel van een tekst kan verklaren.
********
********
********
********
********Oorspronkelijk het slotlied van het koor in de Griekse tragedie terwijl het de scène verlaat. Later wordt de term ook gebruikt voor al wat komt na het laatste stasimon, d.w.z. na het laatste lied dat het koor zingt wanneer het nog stilstaat op de scène. 
********Aanduiding voor dat type literatuur waarvan de stof ontleend is aan verre, vreemde landen. De nadruk ligt daarbij op het afwijkende en bijzondere, vaak ook het extravagante van andere culturen. De exploitatie van vreemde culturen en het cultiveren van exotische gegevens werd in de literatuur voornamelijk geïntroduceerd door genres als het reisverhaal of de avonturenroman. \nVoorbeelden van exotische literatuur zijn in de gehele literatuurgeschiedenis aan te wijzen. De Odyssee van Homerus kent exotische passages. In de middeleeuwen hebben met name de kruistochten (kruisvaartroman, oosterse roman of byzantijnse roman) stof geleverd voor exotische elementen in de literatuur. Byzantium met zijn exotische cultuurrijkdom en liggend op de grens van twee grote culturen, heeft tal van schilders en schrijvers geïnspireerd (De la Croix, Moreau, Gautier, Flaubert e.v.a.).\nVooral in de romantiek (gothic novel, historische roman enz.), decadentie en symbolisme waarin de aandacht voor het andere en vreemde groot was, werd exotisme een belangrijk code-element, getuige bijv. het oriëntalisme in de Franse (V. Hugo in Les Orientales, 1829 en Th. Gautier in Espaňa, 1845) en Duitse literatuur in de 19de eeuw. Ook het mediterrane gebied is voor de Noord-Europese literator een geprefereerd oord voor setting en beschrijving (Byron, Mérimée). De fantasieën over onbewoonde Stille-Zuidzee-eilanden (Defoe, Ballantyne) en het verheerlijken van ‘le bon sauvage’ (Rousseau, Bernardin de Saint-Pierre) kaderen in deze hang naar het exotische. Het creëren van artificiële paradijzen in de literatuur (Baudelaire, De Quincey), vaak met behulp van bewustzijnsverruimende middelen, en het teruggrijpen naar bepaalde perioden uit het verleden (Scott) kan men ook als een vorm van exotisme beschouwen. De exotische en decadente cultuur onder de laatste Romeinse keizers heeft bij ons bijv. Louis Couperus geïnspireerd voor zijn roman De berg van licht (1905). China en het gebruik van opium speelt een rol in het werk van J.J. Slauerhoff. De waardering bij ons van derdewereldliteratuur is zeker voor een deel te verklaren door het exotisme dat deze teksten voor ons westerlingen bezitten.
********
********Filologie wordt doorgaans gebruikt voor een bepaalde manier van omgaan met teksten uit het verleden (bestudering van teksten uit de moderne talen kan men neofilologie noemen). Deze werkwijze is in wezen een voortzetting van de opvattingen en methoden van de humanisten, die tijdens de renaissance de studie van de klassieke auteurs opnieuw ter hand namen. Zo behoort het tot de taak van de filoloog ad fontes te gaan, d.w.z. terug te gaan tot de bronnen, waarin de tekst is overgeleverd. Voor een goed begrip van de bronnenproblematiek staat de filologie de hulpwetenschappen codicologie, manuscriptologie, paleografie en analytische bibliografie-1 ten dienste. Indien de tekst die bestudeerd wordt in meer dan één redactie-2 of versie bewaard is gebleven, wordt alvorens tot editeren (editie) en interpreteren (tekstinterpretatie) over te gaan, eerst onderzocht wat de onderlinge verwantschap (recensio, filiatie) is, en aan de hand van een stemma de tekst ge(re)construeerd die het dichtst bij het archetype-1 c.q. het origineel staat, dan wel de bedoelingen van de auteur het best weergeeft. \nIs de beste tekst gevonden dan wordt deze d.m.v. tekstkritiek van kopiistenfouten c.q. transmissiefouten gezuiverd. Na deze fase, de zgn. emendatio, is er een kritische editie tot stand gekomen. De filoloog kan desgewenst afzien van tekstkritiek en volstaan met het zo letterlijk mogelijk weergeven van de tekst in de bron(nen) (diplomatische editie, archiefeditie, teksteditie). Omdat de geëditeerde tekst alleen voor vakgenoten hanteerbaar en leesbaar is, rekent de filoloog het tevens tot zijn werk deze kritische editie van interpunctie, woordcommentaar en zakencommentaar te voorzien, om hem in een historisch perspectief te plaatsen en begrijpelijk te maken voor lezers van nu.\nVoor de Tweede Wereldoorlog, vóór de hernieuwde belangstelling voor codicologie en analytische bibliografie, verstond men onder filologie vooral tekstkritiek en tekstinterpretatie op taalkundige grondslag.\nDaarnaast wordt de term filologie gebruikt als benaming voor de studie van een tekst, bijv. de Reinaert-filologie, of de studie van een taal(gebied). In die laatste zin was het in België lange tijd de gebruikelijke term ter aanduiding van universitaire studieprogramma’s waarin literatuurwetenschap, linguïstiek en teksteditie opgenomen zijn (bijv. klassieke filologie, Germaanse, Romaanse of Slavische filologie). Zie ook neerlandistiek.
********Taalkundige term voor de kleinste klankeenheid die een betekenisverschil aangeeft (vgl. allofoon). Zo valt uit het betekenisverschil tussen ‘bak’ en ‘bas’ te concluderen dat ‘k’ en ‘s’ verschillende fonemen zijn.
********
********
********Wiskundig begrip dat in diverse wetenschappen overgenomen werd en ook in de literatuurwetenschap wordt gebruikt. Oorspronkelijk duidt isomorfisme een bijzonder verband aan tussen twee of meer verzamelingen, groepen of systemen: elk element van de ene verzameling staat in relatie tot telkens één element van de andere verzameling, waarbij bovendien alle interne relaties tussen de elementen van de ene verzameling ook weerspiegeld worden door interne relaties tussen de overeenkomstige elementen van de andere verzameling. Het gaat m.a.w. om de één-op-éénovereenkomst tussen gelijkgestructureerde systemen. Men onderscheidt in de wiskunde trouwens ook zwakkere vormen van isomorfisme (soms spreekt men dan van ‘isomorfie’) waarbij de verzamelingen ook elementen bevatten die niet aan de gestelde eisen voldoen. In overdrachtelijke zin blijkt het isomorfismebegrip nuttig te zijn in de literatuurwetenschap, met name bij de vergelijking van teksten (comparatisme): vergelijkend onderzoek van vertalingen, motievenstudie, interartistieke analyses, enz. Het impliceert nl. dat men bij de confrontatie van twee verschillende tekststructuren geen losse, individuele tekstelementen met elkaar vergelijkt, maar wel de tekstelementen zoals ze functioneren (functie) binnen de respectieve globale tekststructuren (zie ook teksteem).
********
********
********Tekstgenese, tekstgeschiedenis of tekstoverlevering zijn termen uit de editietechniek voor de diachrone ontwikkeling van een tekst door verschillende synchrone, geautoriseerde (autoriseren) stadia heen. De stadia (ontwerp, klad, manuscript-2, typoscript, redactie-2) moeten tekstuele en ontstaansverwantschap vertonen.\nSoms bevat een klad elementen voor verschillende gedichten die tekstueel weinig met elkaar te maken hebben
********Vorm van tekstanalyse en -kritiek die vanaf de jaren 70 van de vorige eeuw een zeer sterke opkomst heeft gekend en vandaag vooral in Frankrijk (critique génétique) binnen de literatuurstudie een dominante positie bekleedt (cf. het Institut des Textes et Manuscrits modernes (ITEM) en het tijdschrift Genesis, Paris, 1992-). De ‘critique génétique’ bestudeert de ‘avant-texte’ van een werk en reconstrueert het schrijfproces op basis van de overgeleverde getuigen: het zgn. ‘genetisch dossier’ (tekstfragmenten, kladblaadjes, klad- en nethandschrift e.d.) Object van studie vormen de paralipomena-2 en de manuscripten (manuscript-2) in zover ze het zichtbare spoor zijn van het creatieve schrijfproces. De klemtoon ligt derhalve niet langer op het uiteindelijk resultaat, de gedrukte versie. Een genetische editie kan ofwel een ‘laag’ uit dit proces weergeven (bijv. de ‘carnets’, notitieboekjes) ofwel het volledige scheppingsproces. De hypereditie is daartoe uiterst geschikt. \nHet succes van de ‘critique génétique’ heeft veel te maken met de onvrede die in de loop der jaren was gegroeid met de structuralistische, zeer intern-formalistische leesmethode van de jaren 1960-1970. Terwijl in de Angelsaksische wereld (genetic criticism) deze onvrede vooral de vorm aannam van een radicale contextualisering van de literatuurstudie enerzijds (zie bijv. New Historicism/cultural materialism), en anderzijds een vernieuwde aandacht ontstond voor de verschillende versies van een werk (versioning theory), werd in Frankrijk gekozen voor een verbreding van het onderzoeksobject binnen de taal zelf (typisch voor Frankrijk is eveneens de sterk psychoanalytische inslag die heel wat genetische studies vertonen). In de Lage Landen heeft het Centre for Manuscript Genetics van de Universiteit Antwerpen internationale faam verworven.\nZie ook teksteditie en tekstgenese.
********
********Een glos of glosse is een verklaring van of toelichting op een verouderd, vreemd of anderszins ongewoon woord, geschreven in de marge of de interlinie van een tekst (annotatie). Vooral de Middelnederlandse in handschrift overgeleverde geestelijke teksten bevatten glossen, bijv. het zgn. Luikse diatesseron (ed. De Bruin, 1970).\nWanneer een geglosseerd handschrift gebruikt wordt als legger wil het nog wel eens gebeuren dat de kopiist een glos onjuist als een correctie interpreteert en hem in de tekst opneemt
********
********Abusievelijk in de tekst van een codex opgenomen verklaring van of toelichting op een verouderd, vreemd of anderszins ongewoon woord (glos) die oorspronkelijk in de marge of de interlinie van een tekst geschreven was. Dit verschijnsel treedt op, wanneer een geglosseerd handschrift gebruikt wordt als legger en de kopiist een glos onjuist als een correctie interpreteert. In zijn uitgave van Van den vos Reynaerde vermeldt Lulofs in het commentaar bij vs. 344 dat het in handschrift A voorkomende woord ‘want’ (= gevlochten of lemen muur) een ingeslopen glos betreft als verklaring voor het woord ‘muur’ (Van den vos Reynaerde, ed. Lulofs, 19852, p. 299).
********Een gnome is een korte zinspreuk-1 met ethische of morele inhoud. De term staat in nauwe betrekking tot sententia.\nHet afgeleide adjectief gnomisch wordt in overkoepelende zin toegepast op een brede groep van wijsheidsliteratuur waarin, op een of andere wijze, kort en bondig een gedachte of gevoelen wordt geformuleerd met een algemene geldigheidspretentie. Zo kan men spreken van gnomische dichters, gnomische teksten, gnomische verzen, enz. Voor een kort overzicht van de mogelijke types, zie gnomische vormen of einfache Formen.
********Verzamelnaam voor diverse korte vormen van wijsheidsliteratuur die een algemene gedachte of raadgeving op een pregnante manier uitdukken, in proza of in vers. Men kan, op grond van lichte nuanceverschillen in de uitgedrukte gedachte of de formulering ervan, een onderscheid maken tussen adagium of proverbium, aforisme, gezegde, gnome, maxime, rijmspreuk, sententia, spreekwoord, spreuk en zeispreuk. Een wat aparte vorm uit de Spaanse letterkunde is de greguería. Ook het citaat, het epigram, het fragment-1 en het raadsel kan men eventueel tot op zekere hoogte als gnomische vormen of genres beschouwen. \nEen groot aantal van deze vormen wordt door Jolles behandeld onder de aanduiding einfache Formen.
********De wetenschap van de grafische code voor taal. J.P. Gumbert introduceerde deze term in zijn inaugurele rede van 1974 als parapluterm boven paleografie en codicologie en de bestudering van alle psychische en fysiologische lees- en schrijfprocessen, evenals het schrift als sociaal verschijnsel (analfabetisme) en de verhouding tussen schrift en taal (grafeem, foneem, spelling, signum, figura-2, transcriptieproblematiek, interpunctie).
********De grafologie als wetenschappelijke studie van het handschrift is een subdiscipline van de toegepaste psychologie die karaktereigenschappen uit schrift tracht te destilleren. In het grensgebied van de paleografie en de tekstinterpretatie kan men soms geconfronteerd worden met aan de grafologie verwante problemen, bijv. wanneer schriftbijzonderheden in een manuscript-2 (vlekken door tranen of bloed) in verband gebracht zouden kunnen worden met de gemoedstoestand van een auteur tijdens het schrijven van poëzie, of wanneer de slordigheid van typoscripten gerelateerd zou kunnen worden aan het karakter van een schrijver (zoals bij Slauerhoff nogal eens gebeurd is).\nGrafologische portretjes van vijftig Nederlandstalige auteurs zijn samengesteld door Karel Jonckheere, Toon mij hoe je schrijft. 50 auteurs grafologisch ontleed (1972). Een aantal auteurs wordt eveneens behandeld in De wonderlamp der graphologie (1962) van Annie Oldewelt-Dommisse en Fré Dommisse. In het Leerboek der graphologie (19654) van J. Schrijver worden brieven van letterkundigen (Vondel, Huygens) als illustratiemateriaal gebruikt. Jan Frans Willems is uitgebreider behandeld door E. van Hall-Nijhoff in haar bijdrage ‘Vier staatslieden grafologisch bekeken’ in Bijdragen voor de geschiedenis der Nederlanden 10 (1955-1956), p. 1-24.
********Het geheel van ortografische kenmerken (gebruik van spellingsregels, interpunctie, parenthesen, hoofdletters) en van typografische kenmerken (formaat, vorm en kleur van de letters, kalligrafie, groepering van schrifttekens, globale opmaak van de bladspiegel) die de visuele vorm bepalen waarin literaire en andere teksten ons bereiken in schriftelijke communicatie. Wanneer de grafisch-ruimtelijke aspecten sterk op de voorgrond treden en eigen structuren en patronen gaan vormen, al of niet losstaand van de betekenis van de tekst, spreekt men over de grammatekstualiteit (Lapacherie) van die tekst. Deze grammatekstualiteit kan zich situeren op twee niveaus: dat van de schrifttekens zelf en dat van hun schikking op de pagina of in het boek. Ze varieert bovendien sterk van vorm, met als twee uitersten het grafisch-visueel exploiteren van het traditionele, alfabetische schrift enerzijds, en aan de andere kant het gebruik van de talige mogelijkheden van strikt visuele tekens.\nOorspronkelijk was er alleen orale literatuur: teksten werden verteld, gezongen, voorgedragen. De geschreven weergaven die in sommige culturen geleidelijk ontstonden, hadden aanvankelijk een louter dienende functie: getrouwe notatie van de orale tekst, bijv. ten behoeve van een voorlezer. Zo werden vele middeleeuwse versteksten gewoon als proza weergegeven. In ons huidige westerse literatuurbestel daarentegen leggen auteurs hun werk vast en maken ze het bekend vooral door het op schrift te stellen. Toch heeft men in de literatuurwetenschap weinig aandacht besteed aan de poëtische mogelijkheden die de grafische aspecten van het literaire artefact aan auteurs bieden, wellicht vanuit de opvatting dat dit niveau niet behoort tot het ‘wezen’ van de literatuur, dat veeleer in de interactie van klank en betekenis wordt gesitueerd. De geschreven tekst geldt vaak als een voorlopige en niet-substantiële weergave, als een partituur van het taalkunstwerk dat in essentie een uitgesproken of mentaal geactualiseerd kunstwerk zou zijn. Schrift geldt als secundair, men kent er een afgeleid statuut aan toe. Dat is een opvatting die volgens de deconstructie, met hun kritiek op het ‘fonocentrisme’ van onze westerse cultuur, ideologische wortels zou hebben.\nDe geschreven en gesproken taal zijn overigens niet zonder meer tot elkaar te herleiden door een simpele transcodering. Een schriftelijke weergave bijv. geeft heel wat kenmerken van gesproken taal niet weer (verg. dialectische uitspraak of ritme, intonatie, luidheid e.d.). Omgekeerd bevat schrift heel wat aanduidingen die niet voor akoestische interpretatie bedoeld of vatbaar zijn (vgl. lay-out, afwijkend gebruik van spelling, enz.).\nDie relatieve autonomie van spraaksysteem en schriftsysteem heeft sommige theoretici ertoe gebracht aan beide een totaal gelijkwaardig statuut toe te kennen. Zoals waarneembare klankfenomenen en abstracte klanksystemen bestudeerd worden in resp. fonetiek en fonologie, zo zou men volgens hen overeenkomstige nieuwe disciplines ‘grafetiek’ en ‘grafologie’ moeten uitbouwen waarin resp. waarneembare schriftfenomenen en de schriftregelsystemen die deze bepalen, bestudeerd worden met modellen als in de klankenstudie. In de twee systemen van tekstoverdracht, mondeling en geschreven, zou men de conventionele elementen en combinatieregels op gelijkaardige wijze kunnen beschrijven, en ook de wijze waarop auteurs die conventies in de praktijk hanteren, exploiteren, transformeren. Daarbij wordt gewezen op een paar interessante analogieën. Zo kan men oogrijm analyseren als een analogon van ‘gewoon’ klankrijm, en homografische (homograaf) woordspelingen op één lijn zien met homofonische. Zo vindt men het soort iconiciteit van de klanknabootsing, waarbij de klankenreeks auditief imiteert wat ze aanduidt, terug in het figuurgedicht, dat visueel imiteert wat het aanduidt, of in de lettersymboliek.\nHoe men ook de relaties tussen gesproken tekst en geschreven tekst theoretisch verantwoordt, zeker is dat vele auteurs niet alleen het klankpotentieel, maar ook het schriftpotentieel van taal doelgericht hebben aangewend (semantisering van de vorm). De grafische vorm wordt om te beginnen gebruikt als een belangrijk signaal dat aangeeft welk type (genre) tekst de lezer voor zich heeft, en welke leeshouding verwacht wordt. Een krant, een gedicht, een toneelstuk, een roman herkennen we ‘op het oog’. Een gewoon bericht uit de krant, maar in versregels versneden en gedrukt met veel wit-1 errond, zullen we op een heel andere manier, nl. als een gedicht, gaan benaderen (readymade). Zelfs sommige subgenres kunnen we louter visueel onderscheiden, bijv. de strofestructuur van een sonnet, de kortere vorm van de novelle, enz. Belangrijk is verder de wijze waarop de tekst door grafische middelen gesegmenteerd wordt. In proza denken we vooral aan het gebruik van paragrafen en hoofdstukken, in poëzie aan versregels en strofeverdeling. De structuur die door de typografische schikking wordt opgelegd aan het taalmateriaal, kan symmetrisch of asymmetrisch zijn met andere (metrische, fonische, syntactische, semantische, thematische ...) structuren, wat het informatiegehalte van de tekst aanzienlijk kan verhogen. Op dergelijke spanningen zijn enjambement en vrij vers gebaseerd. Ook de manier waarop de verschillende typografische groepen ten opzichte van elkaar geschikt worden op de bladzijde, getuigt vaak van een bewuste poëtische strategie (bijv. ritmische typografie). De wijze van insprong en uitsprong van versregels, de plaatsing van belangrijke tekstgegevens, of het contrastieve gebruik van langere of kortere verzen beantwoorden bijv. niet zelden aan prosodische, ritmische of semantische patronen. Dichters doorbreken op verschillende manieren de automatismen die spellingsconventies geworden zijn: afwijkende interpunctie, bijzonder gebruik of het ontbreken van hoofdletters, ongebruikelijke, archaïserende of progressieve spelling, enz. Ook de typografische conventie, althans in onze westerse cultuur, dat schrifttekens lineair van links naar rechts en in horizontale reeksen van boven naar onderen geschreven en gelezen moeten worden, heeft tot interessante transformaties geleid. Bij het acrostichon, telestichon, abecedarium-1, palindroom, kreeft(ge)dicht, schaakberd, enz. worden op acrobatische wijze ook andere lecturen ingebouwd: van rechts naar links, verticaal, van onderen naar boven, zelfs diagonaal. In allerlei vormen van visuele of concrete poëzie verleent de grafische weergave een iconische dimensie aan de tekst (zie kalligram, figuurgedicht, paignion). In extreme gevallen van visuele poëzie wordt zelfs abstractie gemaakt van woorden, en worden letters ‘getekend’: de grafiek is hier het dominante structureringsprincipe geworden.\nHet bewuste exploiteren van het grafische niveau is overigens geen experimentele nieuwigheid, getuige de poëzie van de rederijkers en van de metaphysical poets. Het blijft ook niet beperkt tot het lyrische genre
********Men spreekt van de grammatekstualiteit (Lapacherie) van een tekst wanneer de grafisch-ruimtelijke aspecten sterk op de voorgrond treden en eigen structuren en patronen gaan vormen, al of niet losstaand van de betekenis van de tekst. Deze grammatekstualiteit kan zich situeren op twee niveaus: dat van de schrifttekens zelf en dat van hun schikking op de pagina of in het boek. Ze varieert bovendien sterk van vorm, met als twee uitersten het grafisch-visueel exploiteren van het traditionele, alfabetische schrift enerzijds, en aan de andere kant het gebruik van de talige mogelijkheden van strikt visuele tekens.\nZie ook grafisme.
********
********Tekst die onderworpen is aan een grafische transformatie. Die kan betrekking hebben op de verdeling van de tekst op de bladspiegel, op de vormgeving van het lettermateriaal of de verwerking van leestekens of diakritische tekens. Tot dergelijke grafische figuren rekent men ook het beeldgedicht, waaronder bijv. het altaargedicht valt.\nTijdens het modernisme is er veel geëxperimenteerd met grafische vormen. Goede voorbeelden kan men aantreffen bij Paul van Ostaijen die in zijn bundel Bezette stad (1921) tal van grafische figuren verwerkt heeft.\nZie ook grafisme.\n\n\n\n\n\n\n\nPagina uit Paul van Ostaijens Bezette stad (1921). [bron: P. van Ostaijen, Verzameld werk, poëzie (1965), 'bedreigde stad'].\n\n\n\n\n 
********Zeventiende-eeuwse benaming voor een komische of satirische voorstelling van het als dom en belachelijk beschouwde land- en boerenvolk, van invaliden en van maatschappelijk uitschot. De term wordt zowel voor gedichten  als voor tekeningen, gravures en schilderijen aangewend. De gedachte dat in het genre sociaal medevoelen wordt gedemonstreerd, moet als anachronistisch verworpen worden. In de schilderkunst werd Adriaen Brouwer een ‘gryllorum pictor’ genoemd. Dichters van grillen zijn S. van Beaumont (die de benaming toepast op zijn bewerkingen van epigrammen van Martialis), Adriaen van de Venne, C. Huygens en Bredero (o.m. vierregelige versjes op de twaalf maanden, wellicht bestemd voor een almanak).\nBijv. op de maand juli (Julius):\nMetje Klaes, ghy bent soo moy\nSoo begon Branckje te kallen,\nEn hy wurpse neer in ‘t Hoy,\nEn hy isser oppe vallen.\n(Bredero, Verspreid Werk, ed. G. Stuiveling & B.C. Damsteegt, 1986, p. 162 (DBNL 2007)
********
********Moment in het algemene handelingsschema van de Griekse tragedie. Dit ziet er gewoonlijk uit als volgt: de held-protagonist, een symbolische voorstelling van de mens, veroorzaakt een fatale storing van de natuurlijke orde. Hij wordt daartoe gedreven door een tragische vergissing of door een psychologisch motief zoals haat of overmoed (hybris). Deze fout, nl. de miskenning van zijn eigenlijke situatie als mens tegenover de godheid, maakt hem tot speelbal van het oppermachtige Noodlot. De held, die de verantwoordelijkheid voor zijn ordeverstoring op zich neemt, wordt opgenomen in een proces van heroïsch lijden dat hem tot waanzin of zelfmoord brengt, of tot louterend inzicht en verzoening.
********In feite behoort iedere handeling die erop gericht is iets aanschouwelijk voor te stellen tot het drama, d.w.z. zowel pantomime, een clownsact, een rollenspel, als een toneelstuk. Beckerman (1970, p. 18-19) gebruikt in dit verband de term ‘imagined act’ of verbeelde of fictieve handeling, waarbij hij het gesproken woord van de acteur(s) tot de handeling rekent. Bij hem is het dramabegrip duidelijk ruimer dan binnen de literatuurwetenschap gebruikelijk is, omdat daar de tekst van het drama gewoonlijk centraal staat. Voor de literatuurwetenschap zou men kunnen volstaan met de omschrijving: tekst bestemd om op het toneel (toneel-3) voor een publiek te worden opgevoerd door één of meer acteurs. Die opvoeringsgerichtheid is een essentieel element bij de analyse van het drama. Een probleem vormt dan echter het leesdrama dat door de auteur niet voor opvoering geschreven is of door de aard van het stuk zelf daarvoor niet geschikt blijkt te zijn. Het leesdrama wordt, vanwege de zgn. ‘neutrale presentatie’ (het ontbreken van een vertellende instantie), wel gerekend tot de dramatiek, maar men verschilt van mening over het feit of men in dit geval van een drama kan spreken en of men bijv. niet veeleer van doen heeft met een specifieke vertelvorm.\nNaast de neutrale presentatie behoort de zgn. vierdewand-fictie tot de specifieke kenmerken van het drama. Bij de opvoering van het drama gedraagt men zich op het toneel doorgaans alsof er geen publiek aanwezig is, daarmee de illusie ophoudend dat het gebeuren op het toneel echt (de werkelijkheid representerend) is. De enkele keer dat deze vierdewand-fictie doorbroken wordt, ervaart men dat ook als een doorbreking van de dramatische illusie.\nBinnen het genre drama maakt men onderscheid in subgenres op grond van zowel formele kenmerken (bijv. blijspel - klucht-1, eenakter- drama in meer dan één bedrijf) als op grond van inhoudelijke kenmerken (bijv. tragedie- blijspel, abel spel- moraliteit, ideeëndrama - karakterdrama - liturgisch drama e.d.).\nDe specifieke eigenschappen van het drama en deze subgenres worden beschreven door de dramaturgie of de dramatheorie, terwijl de theaterwetenschap zich vooral bezighoudt met alle aspecten die tot de opvoering van het drama behoren: regie, hulpmiddelen, ruimte e.d. De derde component in het dramaonderzoek is die naar de geschiedenis ervan. Tracht de dramatheorie de bijzondere en universele eigenschappen van het drama en zijn subcategorieën op te sporen en te beschrijven, de geschiedenis van het drama laat zien hoe het drama zich heeft ontwikkeld en welke eigenschappen ervan in bepaalde perioden prevalent zijn geweest.\nVeel eigenschappen die men in het verleden aan het drama heeft toegekend als specifieke kenmerken ervan, blijken in de praktijk normatief en bepaald door opvattingen over het toneel binnen een bepaalde periode of traditie. Voor het klassiek drama en classicistisch drama gold bijv. de opvatting dat het opgebouwd diende te zijn uit vijf bedrijven die parallel lopen met de vaste opeenvolging van expositie, intrige, climax-2, catastrofe en peripetie. Bovendien moest het voldoen aan de eenheid van handeling, tijd en plaats. Men nam aan dat deze Aristotelische eenheden tot het wezen van het drama behoorden. In het romantisch drama en later, bijv. in het absurd toneel, blijkt dat het drama heel wel zonder deze vaste normen kan functioneren. Datzelfde geldt voor het episch drama dat eveneens geen vaste indeling in bedrijven kent en de Aristotelische eenheden negeert, en dat in tegenstelling tot het illusionistisch toneel een bovenpersoonlijk of anti-individueel standpunt inneemt.\nBijzondere vormen van het drama zijn: opera, operette, musical, muziekdrama, marionettentheater, hoorspel, televisiedrama en commedia dell'arte. Soms wordt de term drama als synoniem gebruikt voor tragedie. In het Franse taalgebied gebruikt men de term ‘drame’ speciaal voor een toneelstuk dat noch een zuivere tragedie, noch een zuivere komedie is, maar een tussenvorm. Vandaar de benaming ‘drame bourgeois’ (burgerlijk drama).\nEen Census Nederlands Toneel tot 1803, Ceneton, is in opbouw in Leiden. Dit elektronisch databestand zal ongeveer 10.000 toneelstukken gaan omvatten. Ceneton is te raadplegen via het World Wide Web: http://www.let.leidenuniv.nl/Dutch/Ceneton/.
********
********
********
********Bijzondere vorm van briefgedicht, nl. een poëtische liefdesbrief van een historische, mythische of bijbelse heldin aan haar minnaar. Zo genoemd naar het werk van Ovidius, Heroides (voltooid in 8 n. Chr.), waarin ook het omgekeerde type voorkomt, nl. brieven van helden aan hun minnares. Het genre was erg geliefd in de West-Europese literatuur, vooral tijdens de renaissance en de barok. Vondel maakte een prozavertaling van het werk van Ovidius (1642, WB-ed., dl. 4, 1930, p. 327-427
********Term geïntroduceerd door de classicus J.G. Droysen voor de Griekse beschaving zoals die zich vertoonde in Europa, het westen van Azië en het noorden van Afrika vanaf de val van het rijk van Alexander de Grote (einde 4de eeuw v. Chr.) tot aan het einde van het rijk van Ptolemeus (30 v. Chr.). Op het intellectuele vlak overheersen in die periode de Stoa en de epicuristische school, en zijn er belangrijke oosterse invloeden waar te nemen in de opkomst van het fantastische, irrationele, sentimentele element. Het centrum van de hellenistische beschaving is de stad Alexandrië en met name haar beroemde bibliotheek. In de literatuur worden de filologische tekstverzameling en -bewerking (bijv. de epigrammenverzameling Anthologia Palatina), de erudiete geleerdenpoëzie en de gebruiksliteratuur belangrijk en worden oude vormen en thema’s gepopulariseerd. Bovendien ontstaan er, vaak onder oosterse invloed, nieuwe genres als de diatribe, de idylle, het technopaignion en andere figuurgedichten, en de paradoxografie (paradoxografen).\nIn de receptiegeschiedenis werd het hellenisme doorgaans negatief geëvalueerd als verval van of ten hoogste reactie op de Griekse klassieke periode. In Frankrijk betekent het hellenisme meer specifiek, vooral sinds de tweede helft van de 19de eeuw, de invloed van de Griekse cultuur op de literatuur en de kunsten. Deze werd, o.m. in het werk van Leconte de Lisle (Poèmes antiques, 1852), het zwaartepunt van een nieuwe esthetiek, geïnspireerd op de grote modellen uit de oudheid. Zie ook Parnassus.
********
********
********
********
********
********
********Binnen de hermeneutiek bestaat de opvatting dat de interpretatie van een cultuurverschijnsel bijdraagt tot de interpretatie van de cultuur waartoe dat verschijnsel behoort en omgekeerd, dat de interpretatie van de cultuur als geheel bijdraagt aan de interpretatie van dat verschijnsel. Toegepast op teksten betekent dit dat de interpretatie van een deel van de tekst bijdraagt tot de verklaring van de gehele tekst en de interpretatie van de gehele tekst inzicht geeft in de betekenis van de delen ervan. Deze wisselwerking tussen deel en geheel in de interpretatie wordt in de hermeneutiek de ‘hermeneutische cirkel’ genoemd. Deze hermeneutische cirkel werd sinds de 19de eeuw (Dilthey, Spitzer) inherent geacht aan de Verstehensoperatie en niet gezien als een vicieuze cirkel, maar als typerend voor en de enige manier waarop kennis omtrent cultuurverschijnselen te verwerven valt. \nIn de laatste decennia van de 20ste eeuw is erop gewezen dat de hermeneutische cirkel tot subjectiviteit leidt en als onwetenschappelijk beoordeeld moet worden.
********
********Binnen de cultuurwetenschap verstaat men onder hermeneutiek de leer van de interpretatie, maar ook de activiteit van het interpreteren als zodanig. De hermeneutiek is een poging om een cultuurverschijnsel te verklaren als uiting van de totale cultuur waartoe dat verschijnsel behoort en die gehele cultuur op haar beurt te verklaren met behulp van de afzonderlijke verschijnselen die er deel van uitmaken. Deze wisselwerking tussen het inzicht in de delen die het geheel doen kennen en het inzicht in het geheel dat de delen verklaarbaar maakt, noemt men de hermeneutische cirkel. De hermeneutiek is voortgekomen uit de Bijbelinterpretatie en de Bijbelexegese heeft dan ook een stempel gedrukt op de hele interpretatieleer.\nVan het begin af aan heeft in de hermeneutiek de discussie over de historiciteit van teksten een rol gespeeld: hoe krijgt de interpreet toegang tot de tekst uit het verleden en hoe levert hij een adequate interpretatie zonder daarbij zijn eigen subjectiviteit of culturele bagage een rol te laten spelen? Sommigen zijn echter van mening dat die eigenschappen van de interpreet nu juist wel een rol moeten spelen, omdat daarmee constanten (eeuwigheidswaarden) in het werk blootgelegd kunnen worden. Die verschillen in benadering veroorzaken dan ook dat er al vroeg onderscheid te maken valt tussen twee typen van interpretatie binnen de hermeneutiek. Het eerste type is de grammaticaal-retorische interpretatie, waarbinnen het woordbetekenisonderzoek, de stilistiek, de etymologie e.d. vallen. Deze vorm van interpretatie tracht de oorspronkelijke betekenis van de tekst vast te stellen en haar naar het heden toe te vertalen, waarbij de bedoeling van de auteur zo goed mogelijk moet worden bewaard. Het tweede type is de allegorische interpretatie die de tekst boven de letterlijke betekenis tracht uit te tillen. De betekenis of zin van een historische tekst wordt door de allegorische interpretatie ingepast in de context van het veranderde wereldbeeld van de interpreet.\nIn de middeleeuwen was hermeneutiek vooral bijbelexegese. Men sprak over de zin of morele strekking van de Bijbel. Bij de interpretatie onderscheidde men de sensus litteralis (de letterlijke betekenis), de sensus moralis (de morele betekenis), de sensus allegoricus of typologicus (de allegorische betekenis of de betekenisrelatie tussen het Oude en Nieuwe Testament) en de sensus anagogicus (de tekst in het licht van leven, dood, laatste oordeel, hemel en hel).\nHoewel men tijdens de hervorming (Luther e.a.) tracht te abstraheren van de allegorische interpretatie en vooral gericht is op de tekst als zodanig, blijft de allegorese voortleven in de moreel-christelijke toepassing van de Bijbelexegese. De renaissance brengt bovendien de hernieuwde aandacht voor de klassieken en daarmee de wetenschappelijke bestudering van hun teksten door humanistische geleerden. De hermeneutiek ontwikkelt zich steeds meer in de richting van de wetenschappelijke tekstkritiek of filologie. Het verschil tussen de ‘hermeneutica sacra’ en de ‘hermeneutica profana’ verdwijnt geleidelijk in de 17de en 18de eeuw.\nOnder invloed van Schleiermacher ontwikkelde de hermeneutiek zich in de 19de eeuw steeds meer tot de zgn. ‘Verstehens-operatie’, d.w.z. een interpretatie waarbij de interpretator zich moet inleven in de gevoels- en denkwereld van de auteur en zijn tijd om zo tot een optimaal verstaan van de tekst te komen. Deze vorm van interpretatie onderkent het invoelen van de interpreet als bron van kennis omtrent de te verklaren tekst. Vandaar de 19de-eeuwse belangstelling voor de auteur en diens biografie. De ‘geistesgeschichtliche’ opvattingen (Geistesgeschichte) omtrent de hermeneutiek werden sterk bepaald door de theorieën van Wilhelm Dilthey, die in de 19de eeuw voor de geesteswetenschappen een eigen status claimde t.o.v. de natuurwetenschappen. Volgens Dilthey valt cultuur te begrijpen als een reeks gebeurtenissen die bestaat uit ‘Erleben’, ‘Ausdruck’ en ‘Verstehen’. De hermeneutiek is dan de methodische uitwerking van die laatste: de zgn. ‘Verstehensoperatie’, d.w.z. het begrijpend verstaan van schriftelijk gefixeerde levensuitingen. De literaire tekst wordt door hem gezien als de neerslag van een bepaalde vorm van samenhangend menselijk leven. De beschouwer kan deze samenhang begrijpen door hem te confronteren met zijn eigen belevingsvorm. Dilthey gaat daarbij uit van een objectief kenbaar geestelijk aspect van de cultuur, het ‘wezen’ van die cultuur, dat door de interpreet als identiek aan de wezenstrekken van zijn eigen cultuur onderkend kan worden.\nVia Heidegger en Gadamer ontwikkelt de hermeneutiek zich in fenomenologische zin. Gadamer wil niet langer de tekst reproduceren, maar er een gesprek mee aangaan. De historische bepaaldheid van de mens tekent ook zijn verstaan van de tekst, zodat een volkomen begrijpen ervan onmogelijk wordt (Heidegger). Alleen door een dialoog die een ‘horizonversmelting’ van verleden en heden beoogt, kan de historische afstand overbrugd worden. De geschiedenis van de vooroordelen en hun werking die ons denken bepalen, noemt Gadamer ‘Wirkungsgeschichte’. Deze dynamische aanpak is vergelijkbaar met het perspectivisme van Wellek en Warren, dat eveneens een pleidooi wil zijn voor een interpretatieleer die de ontwikkelingsgang van de betekenis in haar verklaring opneemt. Deze fenomenologische hermeneutiek had invloed op het receptieonderzoek (receptie-esthetica).\nSindsdien ontwikkelde de hermeneutiek zich in twee richtingen. De eerste is de structuralistische benadering of de Nouvelle Critique van Roland Barthes: het kunstwerk (literaire werk) kent een in zichzelf besloten betekenisstructuur. Men neemt aan dat het literaire werk een eigengeaard semantisch systeem is dat erop gericht is ‘betekenis’ te genereren en niet één betekenis. De taak van de interpreet is dan de regels en beperkingen te reconstrueren met behulp waarvan betekenissen tot stand komen. In een later stadium zal zelfs die mogelijkheid ontkend worden (deconstructie).\nIn de tweede helft van de 20ste eeuw is er vanuit wetenschapstheoretische hoek steeds meer kritiek gekomen op de hermeneutiek, waaraan verweten werd dat er geen wetenschappelijke basis voor zou zijn. Er zijn verschillende pogingen ondernomen om de hermeneutiek methodologisch beter te onderbouwen. J.J. Oversteegen heeft voorgesteld om interpretaties op te vatten als hypotheses. Göttner heeft methodologische regels voor de interpretatie voorgesteld. Indien men echter aan de geesteswetenschappen dezelfde methodologische regels zou opleggen als die voor de natuurwetenschappen gelden, dan moet men erkennen dat deze pogingen als mislukt moeten worden beschouwd. Omdat interpretaties steeds te maken blijken te hebben met de normen en waarden van de interpreet, heeft het onderzoek zich ook wel gericht op die normen en waarden. Voorts is er een tendens bespeurbaar om terug te grijpen op de ideeën van Schleiermacher, die historisch-kritische en comparatieve aspecten binnen de hermeneutiek meer plaats gaf dan bij Dilthey het geval was.\nEr bestaat een International Institute for Hermeneutics dat sinds 2010 de Analecta Hermeneutica uitgeeft.
********Term uit de prosodie en de genreleer voor de versvorm (vers-1) van het heldendicht (epos), ook wel versus heroicus genoemd. In de Klassieke Oudheid was de hexameter gebruikelijk, later in de Franse literatuur de alexandrijn, in de Italiaanse en Spaanse literatuur de endecasyllabo (een elflettergrepig vers met vrouwelijk rijm). Maar Klopstock verdringt met Der Messias (1748) de alexandrijn weer een tijdje uit het Duitse epos ten gunste van de hexameter. In de Engelse literatuur (o.a. bij Byron, Shelley en Keats) worden de heroïsche verzen door een gepaard mannelijk rijm twee aan twee verbonden tot heroic couplets (zie couplet). In de Nederlandse letterkunde vigeert de alexandrijn in het epos tot in de 19de eeuw (bijv. Bilderdijks De ondergang der eerste wareld van 1820). Kinker probeert, naar aanleiding van Klopstock, de hexameter weer toe te passen in zijn fragmentarische vertaling van Vergilius' Aeneis (Gedichten, dl. 3, 1821, p. 84-90). Maar over het geheel gezien bleef de alexandrijn gehandhaafd, zoals in L. de Konincks Het menschdom verlost (1883). Daarnaast hanteerde C. Vosmaer de hexameter in zijn vertalingen van Ilias (1878-1880) en Odyssee (1889).
********Epische dramavorm uit de tweede helft van de 17de eeuw. In Engeland is het heroïsch drama in die tijd een vorm van de Restauratietragedie. In navolging van de grote Spaanse tragedies en onder invloed van o.m. Corneille worden thema’s van liefde en eer (Sp: pundonor) in zgn. heroïsche stanza’s (stanza, jambische (jambe) pentameters met gepaard rijm) bezongen. De stof wordt gevormd door het conflict tussen een held en een heldin, tegenover elkaar geplaatst in een liefdesrelatie die doorkruist wordt door de eisen die aan de held worden gesteld vanuit diens plichten tegenover het vaderland, de familie, vrienden of medestrijders. In feite draait het bij het heldendrama doorgaans om het conflict tussen liefde en eer. De held van het drama is gewoonlijk van adel, maar in elk geval edel, dapper en deugdzaam. \nDe meest duidelijke vertegenwoordiger van het genre is John Dryden met The Indian queen (1664) en The conquest of Granada (1669-1670). In Nederland is het heroïsch drama vertegenwoordigd in het werk van Lucas Rotgans met Eneas en Turnus (1705) en Balthazar Huydecoper met Achilles (1719).\nVanwege de vaak bombastische toon en het gebrek aan geloofwaardigheid van de inhoud werd het genre al vrij snel geparodieerd, o.m. door de Duke of Buckingham in The rehearsal (1671-1673) en door Henry Fielding in The tragedy of tragedies (1730).
********
********Vorm van metaplasme, nl. het meestal ter wille van het metrum weglaten (detractio) of uitstoten (elisie) van een lettergreep of een klank aan het begin van een woord (vandaar ook 'procope', tegenover  syncope middenin en apocope achteraan).\nEen voorbeeld waarin ‘ick’ of ‘ik’ is ingekort tot ‘ck’ of ‘K’ is het begin van P.C. Hoofts gedicht ‘Chanson à Madame’ in Gedichten:\n\n\n\n\nSoo 'ck heb gemint, en min, en ongetroost moet blijven,\nK' en laster u daerom jonge Cupido niet
********
********
********In het algemeen verstaat men onder heuristiek de methode of de weg om tot een oplossing van een wetenschappelijk probleem te komen. Binnen de literatuurwetenschap wordt er doorgaans de manier mee aangegeven waarop men materiaal verzamelt en registreert dat kan bijdragen aan de oplossing van een gestelde probleemstelling. Tot de heuristiek behoort het op systematische wijze gebruik maken van het apparaat van de neerlandicus: de beschikbare bibliografieën, biografieën, woordenboeken, literatuurgeschiedenissen, encyclopedieën, archieven en andere instellingen die voor het vak noodzakelijk zijn. Voor de registratie van de gevolgde heuristische weg gelden vaste bibliografische beschrijvingsregels. \nLange tijd is voor de neerlandistiek het Vermakelijk bibliografisch ganzenbord (19835) van A.M.J. van Buuren, W.P. Gerritsen en A.N. Paasman een onmisbaar heuristisch hulpmiddel geweest. Nu veel bronnen voor de vakbeoefening zijn gedigitaliseerd, is de heuristiek ingrijpend gewijzigd, al zijn de doelstellingen nog dezelfde gebleven. Inmiddels is het Vermakelijk bibliografisch ganzenbord geactualiseerd en uitgebreid in het computerprogramma BIZON (Bibliografisch Zoekprogramma Nederlandse letterkunde, versie 1.1.1994) van P.J. Verkruijsse, A. Lemmens en J.F.A.M. van den Berg. Ook tal van andere bibliografische hulpmiddelen, zoals de Bibliografie van de Nederlandse Taal- en Literatuurwetenschap (BNTL), de Nederlandse Centrale Catalogus (NCC), de collecties van het Letterkundig Museum en het Archief en Museum van Vlaams Cultuurleven (AMVC) zijn inmiddels digitaal bereikbaar geworden.
********Term uit de schriftgeschiedenis voor het schrift van de Egyptenaren uit de periode van ongeveer 3000 v.Chr. tot ongeveer 400 n.Chr. Er bestonden twee varianten naast elkaar: het hiëratisch als netschrift en het demotisch als gebruiksschrift. Vanaf de 3de eeuw n.Chr. werd het Egyptisch met Griekse lettertekens geschreven: als zodanig leeft het nog steeds voort als de liturgische taal, het koptisch, in de koptische kerk. Pas door de vondst van de Steen van Rosette konden de hiërogliefen in 1822 door Champollion ontcijferd worden.\nJuist doordat de hiërogliefen niet begrepen konden worden, is er vanaf de tijd van humanisme en renaissance veel belangstelling geweest voor deze ‘heilige beeldtekens’. Met name het neoplatonisme veronderstelde dat de oerwijsheid via de hiërogliefen werd geopenbaard. Eind 15de eeuw verscheen de eerste druk van de hiëroglifische liefdesroman Hypnerotomachia Poliphili en begin 16de eeuw die van het 4de- of 5de-eeuwse handschrift van de Hieroglyphica van Horapollo. Beide publicaties hebben ertoe bijgedragen dat de hiërogliefenduiding vervolgens doordrong in de emblematiek (emblema), zowel formeel (door incorporatie van figuren) als inhoudelijk door het raadselkarakter (hermetisme).\nOok in de Nederlandse literatuur is invloed van de hiërogliefen te bespeuren, vanaf Jan van der Noot (diens Olympia-epen vormen een imitatio van de Poliphili), via Karel van Mander (die in zijn Het schilder-boeck expliciet naar de hiërogliefen verwijst) tot H.K. Poot (in zijn Het groot natuur- en zedekundigh werelttoneel) en het Lexicon hieroglyphicum sacro-profanum van Martinus Koning uit 1722-1727.\n\n\n\n\n\n\n\nHiërogliefen op de mummiekist van Peftjauneith (650 voor Christus). [bron: K.F. Treebus, Tekstwijzer (19884), p. 16].
********Literatuur die zich toespitst op de holocaust, ook wel Shoah genoemd, d.w.z. de systematische Jodenvervolging door de nazi's en hun bondgenoten tijdens de Tweede Wereldoorlog. Deze ervaringen worden beschreven als een ultiem trauma, waarvan de herinnering zowel noodzakelijk als bijzonder problematisch is. Men kan hierbij denken aan uiteenlopende teksten als het oorlogsdagboek van Anne Frank Het Achterhuis (1947), Cynthia Ozick’s bekende kortverhaal ‘The Shawl’ (1980), de graphic novel Maus (1991) van Art Spiegelman, het werk van Elie Wiesel, de bestseller Everything is illuminated (2002) van J.S. Foer, enz.  
********
********
********Oorspronkelijk een preek die bedoeld was om een nadere verklaring te verzorgen van een onderdeel van de Bijbel als educatieve informatie voor geloofsdienaren. Een voorbeeld daarvan vormt de Homilie over de opstanding van de Heer van de heilige en kerkvader Johannes Chrisostomus (overleden 407 na Chr.) en aartsbisschop van Constantinopel.\nLater vormde de homilie meestal een onderdeel van de mis, na de schriftlezing en voor de geloofsbelijdenis, en daarmee een vast onderdeel van de liturgie. 
********
********
********
********
********
********
********
********De aanmatiging (blinde haat of overmoed) die de held-protagonist in de Griekse tragedie tegenover de godheid stelt. Zij brengt hem tenslotte ten val.
********
********
********Begrip dat vanuit verschillende contexten gehanteerd wordt en duidt op een tekst die bovenop een andere tekst geschreven wordt. In het kader van het Franse intertekstualiteitsdenken verwijst de term naar het palimpsestidee (zie palimpsest-2), de tekst die bovenop andere teksten (zgn. hypoteksten of subtekst-1) geschreven is en die de herkomst probeert te verdoezelen.
********De moderne ICT (informatie- en communicatietechnologie) omschrijft hypertekst als een tekstcorpus gepresenteerd op een elektronische drager en geordend volgens informatieknopen die verschillende lectuurtrajecten mogelijk maken door bepaalde semantische verbindingen te activeren (door te ‘klikken’ op gemarkeerde woorden
********
********Retorische figuur, ook wel disiunctio (Lat.), trajectio verborum of disjunctie genoemd, in het Nederlands ook tangconstructie. Ze werd vooral in (antieke) poëzie aangewend en bestaat hierin dat twee bij elkaar horende woorden (meestal substantief en adjectief) van elkaar worden gescheiden door de inlassing van één of meer woorden. Soms gebeurt dit louter vanwege het metrum (metrisch hyperbaton), soms ook om aan het eerste lid of aan beide leden meer nadruk te geven. Indien door het hyperbaton een adjectief dat rijk is aan inhoud, nog meer reliëf krijgt, spreekt men van een schilderend hyperbaton. Soms verschijnen eerst twee adjectieven en pas daarna de twee substantieven waarbij ze horen. Dit noemt men gekruist hyberbaton. Bijv.:\n   (a)                (b)     (A)                       (B)   ... et ante\n\nimpia quam caesis gens est epulata iuvencis\n\n\naureus hanc vitam in terris Saturnus agebat.\nTe vertalen als: ‘Voordat een generatie van ontaarden haar (stier)kalveren slachtte om het vlees te eten, leidde Saturnus dit bestaan op aarde ten tijde van de gouden eeuw’ \n(Vergilius, Georgica II, 536-538).\n Zie ook Distanzstellung, tmesis.
********Sterke overdrijving in de uitdrukking, vaak met komische of ironische intentie (humor), die de kracht van het gezegde wil verhogen. De hyperbool is het tegenovergestelde van het understatement. In tegenstelling tot de litotes wordt emfase bereikt zonder negatie in de formulering. Deze stijlfiguur maakt deel uit van een groep figuren die wordt aangeduid met de termen betekenisfiguur of gedachtefiguur (gedachtefiguren).\nIn de retoriek was de hyperbool als stijlfiguur bedoeld om op pathetische wijze het publiek voor zijn mening te winnen
********
********De term 'hypofoor' verwijst naar een begrip uit de retorica. Het is een variant van de sermocinatio: men last in een rede of verhaal-1 een vraag of objectie in, waarop vervolgens het antwoord ('anthupofora' genoemd) wordt gegeven, bijv. (door ons resp. cursief en vet aangegeven):\nTe Delft.... Gij kent toch Delft? Dit stadje is schoon gelegen\n\n(P.A. de Genestet, CC, ed. Oort, 19122, p. 229).\nMen verwarre de hypofoor niet met de enigszins hieraan verwante beurtzang.
********Een wellicht uit Kreta afkomstig danslied uit de Apollo-cultus
********Vorm van beeldspraak, ook wel hypostase genoemd, waarin een abstractie, respectievelijk een hoedanigheid, wordt voorgesteld als iets concreets, respectievelijk iets zelfstandigs. Menig spreekwoord bevat een hypostase, zoals het Vlaamse ‘Een jaar is aan geen staak gebonden’ (een jaar is zo weer voorbij).\nVaak heeft de hypostase de vorm van een personificatie, bijv. in de regels (cursivering van ons):\nOm te vergaan, / dood, maak mij zoet\n\n(G. Achterberg, VG, 19745, p. 110).
********
********Een hypereditie is een teksteditie in elektronische vorm (bijv. online of op cd-rom), waarin de verschillende versies van een werk als het ware in lagen over elkaar heen kunnen worden opgenomen (manuscript-2 en druk), commentaar bij het werk, woordverklaring, briefwisseling, de bronnen van het werk, enz. De gebruiker van de editie kan al ‘klikkend’ met de muis op het computerscherm parallelle passages in verschillende versies oproepen, het handschrift bekijken, bij de volledige tekst van de bron terechtkomen, een afbeelding van een in het werk genoemd schilderij bekijken, enz. Zie ook hypertekst-2. Een voorbeeld van een hypereditie is de door M. de Smedt & E. Vanhoutte (red.) verzorgde editie op cd-rom van Stijn Streuvels. De teleurgang van den Waterhoek (2000).\nZie ook mesotekst en digital humanities.
********In algemene zin aanduiding voor poëzie in jamben geschreven.\nIn het bijzonder wordt deze terminologie gebruikt voor smaadgedichten, meestal in het jambische metrum, naar het voorbeeld van de Griekse dichter Archilochus, die met zijn spottende jamben de overgang vormde tussen epiek en lyriek in de Griekse literatuur. Een in deze poëzie vaak gebruikte dichtvorm, de zogenaamde jambische strofe, bestaat uit een afwisseling van een jambische trimeter met een jambische dimeter. Bijv. Horatius, Epoden, 1 tot 10. \nZie ook epode-1, archilochische versmaat.
********
********
********Studie van de kenmerkende stijl, d.w.z. karakteristieke manier waarop grote groepen van mensen en hele volken zich in taal (en beelden) uitdrukken. Zo zou er bijv. een verschil bestaan tussen een ‘typisch’ Franse, rationele en een ‘typisch’ Duitse, meer gecompliceerde stijl. Zie ook idioom. 
********Algemene benaming voor het taaleigen, d.w.z. het specifieke soort taalgebruik van een individu (idiolect: het idioom van Gezelle), een geografisch bepaalde groep (dialect: het Brabantse idioom
********
********Term uit de retorica voor een verkorte vorm van syllogisme, een stelling die gebaseerd is op een algemeen voor waar gehouden of waarschijnlijke premisse die leidt tot een specifieke conclusie. De majorpremisse van het syllogisme ontbreekt gewoonlijk, omdat die als bekend verondersteld wordt. Een voorbeeld van een enthymema is: ‘Marleen Gorris heeft een Oscar gekregen, want haar film is bekroond bij de Academy Awards-uitreiking in Hollywood in 1996’, waarbij ervan uitgegaan wordt dat iedereen weet dat de prijzen in Hollywood bestaan uit Oscars. Bekend in de logica is het enthymema ‘Socrates is sterfelijk, want hij is een mens’, als verkorte vorm voor het syllogisme: alle mensen zijn sterfelijk (majorpremisse)
********Commentaren in de marge van een tekst. Vóór de uitvinding van de boekdrukkunst werden de werken van klassieke meesters door ‘scriptores’ met de hand overgeschreven. Was het de taak van de ‘compilator’ om deze te verzamelen en samen te vatten, de ‘scholiast’ voorzag ze van commentaar, verklarende opmerkingen of annotaties in de marge. Zie ook glos.\n\n\n\n\n\n\n\n Vierentwintig Plato-dialogen met marginale scholia. [bron: Internet, bTb5Hp].
********Vorm van prosodisch metaplasme voor het invoegen van een klinker in een woord omwille van het metrum, ook wel anaptyxis genoemd, bijv. (cursivering van ons):\nHet He/melsche / gerecht / heeft zich / ten lang/e lesten\nErbarr/emt o/ver my/, en mijn / benaeuw/de vesten\n(J. van den Vondel, VW, WB-ed., dl. 3, 1929, p. 530)\nHier staat ‘erbarremt’  in plaats van ‘erbarmt’ om aldus de eerste syllabe van de tweede versvoet (ˇ-) ingevuld te krijgen en aldus fonisch beter leesbaar te maken. Het tegenovergestelde gebeurt bij de syncope (elisie binnen een woord).
********
********
********
********
********
********
********
********
********
********Term die teruggaat tot Herodotos (5de v. Chr.) en die vooral in de 4de eeuw v. Chr. courant werd als een aanduiding voor het Griekse cultuurideaal, dat lichamelijke en morele voortreffelijkheid met elkaar verbindt. De Latijnse spreuk \"mens sana in corpore sano\" (een gezonde geest in een gezond lichaam) verwoordt een min of meer vergelijkbaar idee. Het betrof een algemeen ideaal, dat literaire helden kenmerkte. De 'kalokagathos' is een nobel, evenwichtig en plichtsbewust persoon, een soort 'gentleman', die zijn intellectuele, atletische en militaire talenten ten dienste stelt van een hoger doel.  
********
********
********Term uit de prosodie ter aanduiding van een metrische (metrum) versregel die één of twee syllaben mist in de laatste versvoet, bijv.\nHier niet en/daar niet! Waar/ stiert gij den/ steven,\nZwervende/ Wim! ik roep/ altoos om/ niet!\n(H. Tollens, Gezamenlijke dichtwerken, dl. 8, 1856, p. 111)\nHier mist de eerste viervoetige dactylische (dactylus) regel aan het eind één syllabe en de tweede regel twee syllaben. In de hexameter is de laatste versvoet, vanwege het finale adonius, altijd tweesyllabig, en dus catalectisch (spondee, trochee), bijv.\nThans is het/ tijd, stand/vastig en/ stout alle/ vrees te ver/bannen!\n(J. Kinker, Gedichten, dl. 3, 1821, p. 86)\nIn deze regel is voet 2 geen dactylus. In de hexameter kunnen  de eerste vier voeten dactyli of trocheeën zijn. Een distichon is catalectisch wanneer het bestaat uit een dactylische hexameter en pentameter
********Term uit de prosodie ter aanduiding van een metrische (metrum) versregel waarvan de laatste versvoet compleet is, bijv.\nMijn lief, / al moet\nHet dan / ook zijn,\nDat mij / uw lach\nVoor 't laat / ste groet,\nGij 't le / ven wint\nUit ster / venspijn,\nEn el / ke dag\nMij ster / vend vindt
********
********Verzen die (nagenoeg) uitsluitend bestaan uit een reeks van met elkaar geassocieerde namen, zaken of begrippen. De opzet is soms didactisch-mnemotechnisch (zie ook versus memoriales), maar vaak heeft de ‘opeenstapeling’ van de opgesomde elementen ook een retorische of poëtische betekenis (bijv. suggestie van veelheid of grootheid). Zie ook catalogus-2.\nIn het volgende voorbeeld, uit de Kruishymne (Pange lingua) van Venantius Fortunatus ca. 535-609), dient de opsomming om het lijden en de kruisdood van Christus te evoceren (begin van 7de drieregelige strofe):\nHic acetum, fel, harundo, sputa, clavi, lancea.\n(Hier azijn en gal en rietstok, speeksel, nagelen en lans.) 
********Alfabetische of systematische opsomming van voorwerpen die tot en bepaalde verzameling behoren. Een auctiecatalogus of veilingcatalogus beschrijft zaken die alleen voor het ene moment van de veiling samengebracht zijn
********Term uit de poëtica voor een opsommende beschrijving-1 (descriptie) van een aantal van met elkaar geassocieerde personen, begrippen of objecten. De catalogus stamt uit de klassieke literatuur (Homerus, Ovidius, Vergilius) en wordt nagevolgd (imitatio) gedurende de middeleeuwen en renaissance. Een Middelnederlands voorbeeld van een catalogus is de beschrijving van de afbeeldingen op de muur rond het lustoord van Deduut in Die Rose van Heinric van Aken (ed. Verwijs, 19762, vs. 131 e.v.), waarin een aantal gepersonifieerde karaktereigenschappen (allegorie) beschreven wordt. Een ander voorbeeld is de beschrijving van de dorperlingen in de Reinaert als zij Bruun de Beer te lijf gaan die met kop en voorpoten in de eik van Lamfroyt vastzit (ed. Lulofs, 19852, vs. 718 e.v.). Zie ook catalogusverzen. 
********Term uit de dramatheorie van J.J. Scaliger voor de vertraging van de stijging naar de peripetie, de beslissende wending in het drama, met name in de klassieke tragedie, die leidt tot de catastrofe, de ondergang van de held. In de catastasis wordt de intrige uitgesponnen die in de fasen van de protasis-1 (expositie) en epitasis voorbereid is. 
********Een van de liedsoorten uit de oudheid die onder begeleiding van fluitspel uitgevoerd werden bij een begrafenis of bij het lichaam van een dode. Zie ook threnos, nenia, epicedium. Deze klaagzangen werden overgenomen in allerlei lyrische en dramatische genres.
********
********In het algemeen geeft deze term een opklimmende reeks aan, zoals in het tweede gedeelte van het onderstaande tekstfragment van Multatuli dat tevens een vorm van repetitio vertoont: \nWillem den derden, Koning, Groothertog, Prins ... meer dan Prins, Groothertog en Koning ... Keizer van het prachtige Rijk van Insulinde\n(Multatuli, Max Havelaar, ed. A.L. Sötemann, 1979, p. 289).\nSommigen beperken de betekenis ervan tot het hoogtepunt zelf waaraan dan geen reeks vooraf hoeft te gaan. Zo wordt in de narratologie gesproken van een climax wanneer men daarmee het hoogtepunt van de opgewekte spanning in een verhaal of roman wil aangeven, zoals bijv. in de misdaadliteratuur. Deze climax is tot op zekere hoogte vergelijkbaar met de climax-2 die onderdeel vormt van de vijf fasen in het klassieke toneel, nl. de derde fase waarin de spanning naar een toppunt wordt gevoerd.\nVoorts kan er ook sprake zijn van een climax bij een specifieke grafische vormgeving van poëzie waarbij sprake is van een geleidelijke af- of toename van de regellengte of een andere bijzondere grafische weergave, zoals bijv. in het volgende fragment:\nDe OBUSSEN\n.......................vallen\n..................................vallen\n............................................vallen\n.....................................................druppel\nkanoncoïtus\n(P. van Ostaijen, Verzameld werk/poëzie, 1965, afd. Bedreigde stad, p. [5])\nZie ook  anticlimax-1.
********Aanvankelijk de benaming voor een bepaalde variant van het Grieks dat als gemeenschappelijke taal (koinè dialektos) werd gebruikt in het Griekse rijk vanaf Alexander de Grote tot de Byzantijnse periode. De taal van het Nieuwe Testament is een variant van de Griekse koine. Zie ook atticisme.\nBij uitbreiding gebruiken sociolinguïsten de term voor andere gemeenschappelijke taalvarianten die dienen als lingua franca waarmee sprekers uit verschillende regio’s met elkaar kunnen communiceren.
********
********Term uit de stijlleer ter aanduiding van een ongrammaticale, vaak samengestelde zin die gekenmerkt wordt door het feit dat één element dienst doet als bestanddeel van twee zinsdelen of zinnen.  Dit verschijnsel, dat in middeleeuwse teksten en in de omgangstaal relatief vaak voorkomt, wordt door de normatieve stijlleer als een fout tegen logica en zinsorde veroordeeld, maar dichters (o. m. de Vijftigers) maken er soms dankbaar gebruik van met het oog op een gecondenseerde, ontregelende en polyinterpretabele wijze van zeggen.\nIn het gedicht ‘Oorlog & oorlog’ van Lucebert vervult de tweede regel grammaticaal een dubbelfunctie ten opzichte van de eerste en de derde regel:\nzij komen glanzend overgevlogen\nonder de bloedende moeder\nsmelt de eerste sneeuw.\n(Lucebert, VG, 1974, p. 224)\n De apokoinou is verwant aan de anakoloet en aan het zeugma.
********Geleding in proza of poëzie, in het Latijn membrum genoemd. Een colon omvat de woorden (ongeveer vijf) die in een volzin (periode-2) tussen twee pauzen uitgesproken worden (tgo. een comma dat een drietal bij elkaar horende woorden bevat). Naar gelang van het aantal cola spreekt men van dicolon (twee), tricolon (drie). Streeft men naar een (bijna) gelijk aantal lettergrepen in samenhangende leden van een periode of naar een andere fon(et)ische (klank) of syntactische gelijkheid, dan heeft men te doen met een isocolon. De door isocolon gekenmerkte zinsbouw vertoont aldus parallellisme.\nIn proza valt een colon samen met een groep woorden die inhoudelijk en syntactisch een zekere zelfstandigheid bezitten, bijv. een zin of een onderdeel van een periode. Zo kunnen de protasis-2 en de apodosis afzonderlijk een colon vormen, ofwel kan elk van hen uit verschillende cola bestaan.\nIn poëzie spreekt men van colon als twee of meer versvoeten door een sterkere beklemtoning een ritmische (ritme) eenheid vormen. Afhankelijk van het aantal voeten worden zij dipodieën dan wel tripodieën genoemd. Afhankelijk van de aard der voeten kan men dan bij voorbeeld spreken van een jambisch (jambe) of dactylisch (dactylus) colon. Onderscheidt men binnen één colon nog verdere geledingen, gaande van één tot drie woorden, dan worden deze commata genoemd. De grens tussen colon en comma is niet altijd duidelijk.\nZie ook hemistichomythie.
********Colofon betekende in het Grieks aanvankelijk letterlijk ‘hoogtepunt’, later meer figuurlijk ‘bekroning, sluitstuk, slot’ en vanaf de middeleeuwen is het het slotwoord aan het einde van een tekst of achterin een codex of boek waarin de kopiist, editeur of uitgever-drukker verantwoording aflegt over de wijze waarop de tekst bezorgd is, het gebruikte typografische materiaal, het aantal opgelegde exemplaren, het gebruikte papier, welke exemplaren wel of niet gesigneerd zijn, de band, de binder enz. In middeleeuwse colofons zit nog wel eens een acrostichon, een chronogram of een datering verborgen. \nBerucht is het corrupte colofon in handschrift A van de Roman van Heinric ende Margriete van Limborch:\nNu es heinric die dit maecte\nDie hi begonste indien tide\nDat men screef ons heren iaer\n.iiiic dat es waer\n.xx. men ende .xl. ghehent\nAlse men den daet gescreven vent\nVander geborten ons heren\n.xviij. hondert iaer ende .xvij [1817 na Chr.]\nGod hoede ons van messciene [God behoede ons dat ons een ongeluk overkomt]\nOp sente sebastiaens dach [Sint Sebastiaansdag = 20 januari]\nDie doe op enen vridach gelach.\n(tekstfragment volgens W.Gs Hellinga in Nieuwe Taalgids 46 (1953), p. 42).\nDeskundigen zijn nog altijd niet zeker over wanneer deze roman nu precies voltooid is
********Term uit de klassieke poëtica voor de kleinste metrische eenheid (1-6 lettergrepen) die tezamen nog geen deelzin (colon) binnen de volzin (periodus-1) vormt. De naam is blijven voortleven in het leesteken komma. Als voorbeeld kunnen gelden de volgende twee verzen die vier commata behelzen: 'stille nacht/heilige nacht/alles slaapt/eenzaam waakt.' 
********Eerste onderdeel van de parabasis in de Griekse tragedie, nl. een korte lyrische inleiding, gezongen door de koorleider. 
********Leider van het koor in de Griekese tragedie. De coryfee fungeerde als woordvoerder van het koor in dialogen.\nIn overdrachtelijke zin: een 'ster', iemand die uitmunt in een bepaald cultureel of ander domein. 
********
********Discipline die zich in eerste instantie bezighoudt met de evaluatie, maar daarmee verbonden ook met de analyse en de interpretatie van literaire teksten. Omdat ze het canoniseringsproces in hoge mate beïnvloedt, is de kritiek een belangrijke literaire institutie. Binnen de literaire kritiek maakt men meestal een onderscheid tussen journalistieke, essayistische en wetenschappelijke kritiek. Dit onderscheid houdt niet alleen verband met de plaats van verschijnen, de lengte en de moeilijkheidsgraad, maar ook met de intentie van de criticus en het beoogde lezerspubliek. In het eerste geval is de kritische tekst hoofdzakelijk informatief en evaluatief. De lengte varieert van zeer kort (bijv. bij een aankondiging) tot vrij uitvoerig (bijv. een bijdrage op de literaire pagina). De criticus richt zich tot een ruim en gedifferentieerd publiek. Hij anticipeert op de leesact van de lezer. De essayistische kritiek vindt men vooral in algemeen-culturele en populairwetenschappelijke tijdschriften, die zich richten tot een breed publiek van gevormde lezers. De (academisch-)wetenschappelijke kritiek veronderstelt bij de lezer een zekere vertrouwdheid met het besproken werk, het oeuvre van de auteur en eventueel ook met de gebruikte analyse- of interpretatiemethode. Deze vorm van kritiek wil de leeservaring uitdiepen of er vragen bij stellen, vandaar ook de term aanvullende of accessoire kritiek. We treffen ze vooral aan in gespecialiseerde tijdschriften die zich richten tot vakgenoten.\nKritische geschriften bevatten een aantal functionele momenten. Idealiter zouden de hoofdmomenten analyse, interpretatie en evaluatie aan bod moeten komen.\nMet betrekking tot analyse en interpretatie, functies die vaak in elkaar overvloeien, kan men een onderscheid maken tussen een interne benadering (intrinsic approach) en een veeleer externe benadering (extrinsic approach). De eerste (o.m. vertegenwoordigd door kritische scholen als het Russisch formalisme, het New Criticism, close reading en Werkinterpretation) poogt, via een intensieve en subtiele detailstudie van een bepaald werk te komen tot een interpretatie ervan en tevens tot de definiëring van de autonome en essentiële kwaliteiten van het werk en de wijzen waarop deze kwaliteiten verwoord zijn (technische en retorische procedés, woordkeuze, ambiguïteiten, betekenisconstructie, enz.). Anderzijds is er de zgn. extrinsic approach, d.i. een benadering die een bepaald werk ‘van buitenaf’ analyseert en interpreteert volgens een standaard buiten en, in eigenlijke zin, vreemd aan het werk. Hier kan grosso modo een verder onderscheid gemaakt worden tussen vier vormen. 1) Biografische kritiek veronderstelt een significante relatie tussen een bepaald werk en de biografische personalia van zijn auteur en verklaart zodoende bepaalde verhaalde feiten, obsederende thema’s of figuren tegen deze achtergrond (zie ook intentional fallacy). 2) Historisch gerichte kritiek beschouwt een bepaald literair werk als een document van en voor zijn tijd en situeert dit werk zodoende in zijn historische context met die bepaalde cultuur, dat ideeënaanbod, enz. (zie ook historicisme). 3) Psychologische kritiek relateert een werk aan de psychologische eigenschappen, frustaties en obsessies van zijn auteur (zie literatuurpsychologie en psychokritiek). 4)Sociologische kritiek ten slotte analyseert en interpreteert een literair werk op basis van zijn maatschappelijke betrokkenheid (mimesis, homologie, e.d.
********Term uit de bibliografie die in het Angelsaksische taalgebied als ‘critical bibliography’ dezelfde betekenis heeft als analytische bibliografie-1 en die als Nederlandse term de betekenis heeft van een bibliografie (het betreft vrijwel altijd een objectieve bibliografie) waarin de opgenomen publicaties van een waardeoordeel worden voorzien. Veel enumeratieve bibliografieën (systematische bibliografie) zijn in dit opzicht kritisch zonder dat dat met zoveel woorden is aangegeven.
********Term uit de editietechniek voor een editie waarin tekstkritiek is toegepast, in tegenstelling tot de diplomatische editie waarin de tekst gegeven wordt zoals het lezende oog deze na het gereed komen van codex of druk zag. Editeurs van middeleeuwse teksten zullen geneigd zijn kritische edities te vervaardigen omdat de teksten uit die periode niet in geautoriseerde (autoriseren) versies zijn overgeleverd.
********
********Term uit de sciencefiction-literatuur die verwijst naar de sturing van communicatie tussen mens en machine. In het moderne, internet-gerelateerde taalgebruik duiken veel begrippen op die het element cyber bevatten. Aan de oorsprong hiervan ligt de notie ‘cyberspace’ zoals die door de auteur William Gibson in zijn roman Neuromancer (1984) gecreëerd werd om te verwijzen naar de Wereld van Genetwerkte Computers. Cyberspace is een virtueel landschap dat geen geografische referentiepunten heeft, maar bestaat uit digitale sites, computergeanimeerde locaties, elektronische systemen en glasvezelkanalen tussen de systemen. Een cyberpunk is iemand die in deze wereld van cyberspace en virtuele werkelijkheid leeft en genoegen beleeft aan het verstoren van elektronische netwerken, het kraken van computercodes en het formuleren van shockerende opmerkingen tijdens virtuele forums. In het werk van Bruce Sterling duiken dergelijke personages geregeld op.\nDeels een reactie op de cyberpunk, deels een variante erop is de steampunk.
********Aanduiding voor een gedicht met een cyclische bouw, d.w.z. dat de tekst eindigt zoals hij begonnen is. Zo begint ‘Vers 5’ van Paul van Ostaijen met de woorden:\nIk zou willen een jazz op de melodie van/ Frère Jacques\nen het eindigt met \nen ik zou willen een jazz op de melodie van/ FRERE JACQUES \n(VW, Poëzie, dl. 1, 1979, p. 229-230).\nSoms betreft de overeenkomst precies één regel, zoals het geval is bij het gedicht ‘Sonate’ van Martinus Nijhoff: ‘Hoor de sonate der clavecimbale’ (VG, 1974, p. 17). Bij uitbreiding wordt de term ook wel gebruikt voor gedichten waarvan begin en eind, zonder identiek te zijn, door woordherhaling sterk op elkaar lijken, zoals bijv. in:\nO kenner van het Oude Boek,\no volger van het Kruis,\n[...]\nGij hebt als kandelaar gediend\nvoor ’t licht van Boek en Kruis.\n(M. Nijhoff, VG, 19744, p. 512)\nEen middeleeuws voorbeeld van een cyclisch gedicht is het rondeel. 
********Groep lyrische of epische werken, waarvan de samenhang wordt uitgemaakt door een zekere eenheid van bij voorbeeld onderwerp, sfeer of vorm. Zo schreef Jacques Perk zijn Mathilde-cyclus (1880). \nEen cyclus werd vaak samengesteld uit teksten die tevoren separaat circuleerden. Zo werden in de overleveringsgeschiedenis van de Franse middeleeuwse literatuur de meeste chansons de geste ondergebracht in drie cycli: de eerste rond Karel de Grote, de tweede rond Garin de Monglane en de derde rond Doon de Mayence. Iets soortgelijks gebeurde in de Arthurepiek.\nDe meer specifieke term ‘cyclusroman’ (Fr. roman-cycle), geïntroduceerd door A. Thibaudet, wordt gebruikt voor romans die als afzonderlijke verhalen gelezen kunnen worden, maar met elkaar verbonden zijn doordat een aantal personages erin terugkeren. Dit verschijnsel kende vooral succes in de 19de eeuw, bijv. H. Balzac, La comédie humaine (1829-1854) en E. Zola, Les Rougon-Macquart (1871-1893), en, later, A. Powell, A dance to the music of time (1951-1975).\nEen hechtere eenheid vertoont de zgn. prozacyclus, die via herhaling en cirkelsluiting één centrale boodschap uitdrukt die niet als zodanig uit de afzonderlijke delen te halen is, zoals in L. Durrell, Alexandria quartet (1957-1960) en E. Leroux, To a dubious salvation: A trilogy of fantastic novels (1972). Een speciale vorm van cyclusverhaal is het kaderverhaal. Gedichtencycli zijn vaak onderdelen van dichtbundels. \nZie ook roman fleuve en saga.
********
********Geestelijk drama dat zich ontwikkelde uit de responsoria en de antifonen (beurtzang) van de West-Europese rooms-katholieke liturgie. Speciaal de kerkelijke hoogtijdagen waren aanleiding om onderdelen van de liturgie aanschouwelijk en in dialoogvorm voor te stellen. Zo ontstond bijv. uit de troop-1 ‘Quem quaeritus’ van de paasdienst een steeds verder uitgebreide en gespeelde dialoog binnen de liturgie van het paasfeest, het zgn. paasspel. Op soortgelijke wijze ontwikkelde zich het kerstspel. Geleidelijk werd de taal van de liturgie, het Latijn, vervangen door de volkstaal. Bovendien werd de band met de liturgie en de Bijbeltekst steeds losser door het invoegen van eigentijdse en wereldse elementen in het spel. Als kerkelijk drama ontwikkelde het liturgisch drama zich op die manier tot een zelfstandig geheel dat door leken (ook) buiten de kerk kon worden gespeeld. Er ontstond zo een vloeiende overgang naar het mysteriespel.\nDramatisch aansprekende gedeelten uit het passieverhaal die zich leenden tot toneelmatige uitbeelding werden gespeeld in plaats van gezongen. Voorbeelden daarvan zijn de scènes van wenende vrouwen bij Christus’ graf in Visitatio sepulchri (rond 950) en het kerstspel Ordo stellae (10de eeuw). In de 12de eeuw werd door de kanunniken van St. Marie te Utrecht in het antiphonarium voor de kerstnacht een gedramatiseerde nocturne opgetekend. Soortgelijke teksten werden genoteerd voor de paasdag en voor Driekoningen. Voor de Lieve-Vrouwekerk te Maastricht werd rond 1200 het Maastrichtse Paasdrama geschreven.\nBlijkbaar is het liturgisch drama aan het eind van de 13de eeuw zodanig aan de liturgie ontgroeid dat de Utrechtse synode in 1293 een verbod op de opvoering in de kerk uitvaardigde. Het is de vraag of dit verbod veel effect heeft gehad
********
********Liturgisch beurtgebed, gesproken of gezongen (beurtzang), bestaande uit een reeks aanroepingen van God of een heilige, die telkens gevolgd wordt door een antwoord van de kerkelijke gemeente. Deze tekstvorm, vooral voorkomend in de rooms-katholieke eredienst, is meestal een smeekbede, een lofprijzing, of een combinatie van deze twee. Het oudste voorbeeld is de ‘Litanie van Alle Heiligen’, die in verkorte vorm gebruikt wordt op paaszaterdag. Deze begint, na een inleiding, met een aanroeping van Maria en de heiligen (‘Heilige Maria - bid voor ons’ enz.), waarna de litanie wordt voortgezet met ‘Wees genadig - spaar ons Heer’ enz., om te eindigen met ‘Christus - verhoor ons’.\nBij uitbreiding wordt de term ook gebruikt voor een lange enumeratio waarin repetitio en parallellisme domineren, zoals toegepast in de Litanie de la rose (1892) van R. de Gourmont. Als aanduiding van eindeloze reeksen lamentaties (elegie) en lofredes (laudatio) fungeert het woord in titels als Litanie der zonderlinge zielen van Anton van Duinkerken of Lof-Litanie van de H. Franciscus van Marnix Gijsen. 
********Oorspronkelijk een Griekse koorzang ter ere van een held of overwinnaar. Het koorlied werd uitgevoerd tijdens de triomfstoet aan het einde van de spelen of bij de thuiskomst
********Eén van de drie niveaus waarop een tekst kan worden beleefd en wel die op het niveau van het verstand of de rede met de bedoeling de betekenis ervan te achterhalen. Daarbinnen vallen zowel semantische als taalstructurele aspecten van de tekst, bijv. woordspeling, homonymie, ironie en associatie. De andere niveaus betreffen de muzikale aspecten (melopoeia) en de visualiteit (fanopoeia).
********
********
********
********
********
********
********
********Eén van de drie niveaus waarop een tekst kan worden beleefd, nl. het muzikale niveau. Het gaat hierbij om de suggestie die het klankniveau bij de lezer oproept. Een goed voorbeeld van de werking van de melopoeia geeft Nijhoffs gedicht ‘Het lied der dwaze bijen’ (VW, dl. 1, 2001-3, p. 220-221), waarin de klank het gezoem der bijen suggereert. De andere twee niveaus betreffen de verstandelijke laag (logopoeia) en de visuele (fanopoeia).\nIn verband met de klank kan men in de literatuur over dit onderwerp de termen klankexpressie, klanknabootsing, klankschildering en klanksymboliek aantreffen.
********Benaming voor de Griekse lyrische poëzie die bestemd was voor zang en dans. Ze kan monodisch (solozang
********Term uit de prosodie en de auditieve of perceptieve fonetiek voor prominentie van bepaalde syllaben (accent) die gekenmerkt wordt door de toonhoogte. Taalkundige onderzoekers zijn van mening dat de vroegere - in de eerste helft van de 20ste eeuw overheersende - opvatting dat het Nederlands voornamelijk wordt gekenmerkt door dynamisch accent (sterkte, volume) herzien moet worden. Men gaat er nu van uit dat het veelal het melodisch accent is dat taalgebruikers van het Nederlands doet zeggen dat een syllabe beklemtoond is.
********Vanaf de renaissance tot in de 18de eeuw was het melodrama een toneelvorm waarin zang en toneel zodanig met elkaar verweven werden dat ze elkaar ondersteunden. Er is een nauwe verwantschap met de opera. Melodrama kan dan gedefinieerd worden als toneel waarin het gesproken woord wordt ondersteund door muziek of waarin gevoelens bij uitstek worden uitgedrukt door muziek. Als voorbeeld daarvan geldt J.J.Rousseau’s Pygmalion dat in 1770 voor het eerst werd opgevoerd. Rousseau’s stuk werd nagevolgd door Georg Benda (Ariadne auf Naxos, 1774) en Florian (Héro et Léandre, 1785). Vooral in de Parijse boulevardtheaters werd melodrama enorm populair aan het eind van de 18de eeuw, mede door toedoen van Guilbert de Pixerécourt (1773-1844
********
********Zoals de oorsprong van de term aanduidt, is een mesotekst een ‘tekst in het midden’. Een tekst verwijst soms naar een andere tekst (intertekstualiteit en metatekst(ualiteit)) op een manier die niet meteen duidelijk is voor de lezer. In dat geval kan een derde tekst (bijv. een referentiewerk of een verklarende commentaar) helpen om de verwijzing toe te lichten en daardoor tot stand te brengen: een dergelijke ‘bemiddelende’ tekst kan men aanduiden als mesotekst.\nIn de context van de moderne hypereditie en de digital humanities wordt de term gebruikt in meer technische zin voor het geheel van de annotaties in een digitale teksteditie, dat gepositioneerd is ‘in het midden’ tussen de geannoteerde teksten en de wetenschappelijke literatuur waarop de annotaties gebaseerd zijn.
********Bestraffende rede of strafpredicatie. Oorspronkelijk is ‘philippica’ afgeleid van Philippus, koning van Macedonië, tegen wie Demosthenes (384-322 v. Chr.) een aantal scherp geformuleerde redevoeringen richtte. Op zijn beurt schreef Cicero veertien strafredes tegen Marcus Antonius onder de titel Orationes Philippicae (44 v. Chr.). Nicolaas Beets gebruikt de term in zijn opstel ‘Genoegens smaken’:\nOp die rekening wil ik dan ook een goed deel uwer philippica tegen de kermisvreugde schrijven.\n(Hildebrand, Camera obscura, 189619, p. 100).\nOok Jeroen Brouwers’ ‘J. Weverbergh en ergher’ (in: Mijn Vlaamse jaren, 1978, p. 190-236), door hemzelf een pamflet genoemd, kan men als een filippica opvatten.
********
********
********Een metatekst is een tekst (bijv. een recensie, een literatuurwetenschappelijke studie) die handelt over of teruggaat op een andere tekst, de zgn. prototekst.\nIn hun hoedanigheid van ‘secundaire’ tekst, nl. als tekst die op herkenbare wijze aan een of meer andere teksten refereert, worden ook vertalingen, parodieën, travestieën, plagiaat, adaptaties, enz. als metateksten beschouwd. \nIn feite bevat elke tekst een metatekstueel moment
********Term in 1970 gelanceerd door de Amerikaanse auteur William Gass als verzamelnaam voor de praktijk en de verschillende procedés van tekstuele zelfobservatie en autoreflectie binnen het narratieve genre, meer specifiek in de postmoderne roman (postmodernisme). De tekst bezint zich op zijn statuut als genre, op zijn functie als vertelvorm, op zijn hoedanigheid van fictionele of realistische voorstelling. De verscherpte staat van zelfbewustzijn is deels een recent crisisverschijnsel – immers, de roman heeft als narratieve en fictionele vorm terrein moeten prijsgeven aan andere vertellende en illusiescheppende media als film en televisie. Impliciet kan metafictie evenwel als een constante in de romanliteratuur beschouwd worden.\nDergelijke momenten van zelfproblematisering in de roman treden, niet toevallig, vooral op de voorgrond in zgn. crisisperiodes, zoals de 18de eeuw, de beginperiode van de moderne roman, met als uitschieter Tristram Shandy (1759-1767) van L. Sterne, waarin het verhaal telkens onderbroken wordt door metanarratieve commentaren. In de postmoderne roman wordt metafictie een dominant element van de tekst. De problematische relatie tussen realiteit en fictie wordt consequent blootgelegd
********Taalvorm waarin over een andere taal, een zgn. objecttaal (bijv. literaire communicatie), uitspraken worden gedaan. Fundamenteel voor de karakterisering van een metataal is dat ze niet zoals de objecttaal direct fenomenen uit de werkelijkheid, maar slechts fenomenen uit de objecttaal voorstelt. Zie ook metatekst(ualiteit).
********
********Bijzondere soort van metonymische beeldspraak (zie metonymie), nl. waar een woord vervangen wordt door een ander woord op grond van een verband oorzaak-gevolg. Bijv.: ‘hij heeft zijn tong (i.p.v. spraak) verloren’. Metaleps(is) is één van de stijlfiguren die vallen onder het begrip betekenisfiguur.
********De verandering van mensen in dieren, planten of voorwerpen en omgekeerd, vooral bekend als sprookjesmotief, bijv. de kikker die een mooie prins blijkt te zijn na een zoen van de prinses.\nVandaar ook benaming van een mythe die een dergelijke gedaanteverwisseling tot exclusief onderwerp heeft of van literaire werken die dit thema behandelen. Men vindt het met verschillende bedoelingen terug zowel in Oudindische mythen en in de Latijnse literatuur, o.m. bij Ovidius (Metamorphoses, 2-8 n. Chr.) en Apuleius (ca. 160 n. Chr.). Onder meer recente voorbeelden vindt men The strange case of Dr Jekyll and Mr Hyde (R.L. Stevenson, 1886), Die Verwandlung (Kafka, 1915) en Der Golem (G. Meyrink, 1915).
********
********Aanduiding voor een van de twee vormen van beeldspraak. In tegenstelling tot die andere vorm, de metonymie, berust de metaforiek op overeenkomst tussen het beeld en het verbeelde. Zo gebruikt men het woord ‘lente’ als beeld voor de ‘jeugd’. Tussen beeld en verbeelde bestaat een punt van vergelijking, het zogenaamde punctum comparationis, in dit geval het begin van een ontwikkeling in de levende natuur. Men onderscheidt hierbij de metafoor in engere zin en die in ruimere zin. Bekende vormen van metaforische beeldspraak zijn, behalve de metafoor, de allegorie en de personificatie. Het verschil met de metonymie bestaat hierin dat deze laatste berust op contigu verband.
********Samen met metonymie is metaforiek de belangrijkste vorm van beeldspraak. De metafoor berust op betekenisoverdracht tussen twee termen. Volgens de meest gangbare klassieke definities is de metafoor het gebruik van een woord in de plaats van een ander op grond van betekenisovereenkomst of -contrast
********Omschrijving of vertaling, doorgaans van het ‘woordelijke’ type en met verklarende bedoeling.\nDe term heeft verschillende historische betekenissen, maar wordt daarbij doorgaans tegengesteld aan de verwante parafrase. Het begrippenpaar duikt voor het eerst op in De vita Mosis van Philo van Alexandrië (20 v. Chr. – 50 n. Chr.). De metafrase als een herformulering die de tekst woord-voor-woord verklaart, wordt er geplaatst tegenover de parafrase, die veeleer zin-voor-zin te werk gaat. Dit onderscheid wordt overgenomen door Quintilianus in zijn invloedrijk handboek van de retorica Institutio oratoria (95 n. Chr.), waar hij het heeft over verschillende methodes voor het vertalen van Griekse teksten naar het Latijn en hun pedagogisch nut als oefening voor de redenaar. \nIn The schoolmaster (1570) maakt de Engelse humanist en pedagoog R. Ascham een enigszins ander onderscheid. Hij definieert de metafrase als een herformulering hetzij van een versttekst in proza, of omgekeerd. De parafrase daarentegen is een herformulering die de originele vorm van de tekst bewaart.\nHeel wat beoefenaars van de retorica, taalpedagogie en vertaaltheorie in de renaissance laten zich inspireren door Quintilianus en associëren de metafrase met het woordelijk overzetten of verklaren van een tekst. Zo wordt in de bekende vertaaltheorie van J. Dryden (zie het voorwoord tot zijn vertaling van de Epistles van Ovidius, 1680) de metafrase als een letterlijke vertaling tegengesteld aan de vrije vertaling (‘imitation’ in Drydens terminologie). De parafrase verschijnt hier dan als de gulden middenweg tussen deze twee extremen van slaafs volgen en ongebonden herschrijven. De ‘parafraserende’ vorm van vertalen maakt het mogelijk recht te doen aan de persoonlijke stijl en elegantie van de oorspronkelijke auteur, terwijl Dryden de ‘metafraserende’ vertaler vergelijkt met een koorddanser die met gebonden voeten de overkant moet bereiken: ook wanneer een fatale val vermeden kan worden, zal van enige elegantie in de oefening geen sprake zijn. \nIn tegenstelling tot zijn tegenhanger ‘parafrase’, is de term ‘metafrase’ meer en meer in onbruik geraakt.
********Term uit de prosodie voor de in normaal taalgebruik niet geoorloofde syntactische omzetting of wijziging van woorden ten behoeve van het juiste metrum in poëzie of een welluidender formulering in proza. Dit kan bereikt worden door prothesis, epenthesis, paragoge, afaeresis, syncope, apocope en diaeresis-2. 
********
********Onderdeel van de prosodie, nl.de theorie en praktijk van die klankverschijnselen die behoren tot het gebied van het metrisch (metrum) ritme. Het betreft de min of meer vaste alternering van lettergrepen in gebonden taal (vers-1), vandaar ook versmaat genoemd. Metrum verschilt van de natuurlijke gesproken taal doordat de alternering van prominente en niet-prominente lettergrepen een duidelijk waarneembare regelmaat vertoont. De aard van de prominentie (accent) is mede afhankelijk van de natuur van de taal.  \nIn het metrisch vers is het aantal en de opeenvolging van prominente en niet-prominente lettergrepen vastgelegd in bepaalde patronen. Men onderscheidt aldus in de klassieke metriek o.m. de volgende versvoeten: jambe (ˇˉ), trochee (ˉˇ), anapest (ˇˇˉ), dactylus (ˉˇˇ), spondee (ˉˉ), amfibrachys (ˇˉˇ). Het klemtoonvers (accentvers) heeft een bepaald aantal beklemtoonde lettergrepen (heffing) terwijl het aantal onbeklemtoonde lettergrepen (daling) tussen twee heffingen kan verschillen. Het aantal versvoeten in een versregel wordt als volgt aangeduid: monometer (één), dimeter (twee), trimeter (drie), tetrameter (vier), pentameter (vijf), hexameter (zes).\nMetrum heeft, naast een louter eufonische (eufonie), soms ook een betekenis ondersteunende waarde. Zo kan in de Latijnse poëzie een overheersen van de dactylus in de hexameter snelheid suggereren. Een overheersen van spondeeën kan bijv. de droefheid, de traagheid of de plechtstatigheid van het gebeuren beklemtonen. In de poëzie vanaf de renaissance vindt metrische betekenisondersteuning plaats via antimetrie.\nZie ook metrum, klankanalyse, klankexpressie, klanksymboliek.
********Term uit de prosodie die betrekking heeft op de metriek, m.n. het metrum van een vers-1, strofe of gedicht. Wanneer men antimetrie toepast, heeft dit tot gevolg dat men een variatie aanbrengt op een metrisch schema.\nZo is in het volgende fragment de tweede regel een metrische variatie op de eerste (cursivering van ons):\n\n\nDĕ māntĕl dōod ĭs ōm mĭj hēen.\nDĕ wīnd ŏntwāakt būitĕn dĕ mūur.\n(G. Achterberg, VG, 1974, p. 124)\nDoor de plaats en het woordaccent van ‘buiten’ krijgt de lezer hier niet het te verwachten motief van de jambe te horen, maar een trochee, waardoor het woord opvalt. Een dergelijke variatie kan leiden tot contrapunt-2.
********Term uit de prosodie die betrekking heeft op het metrum van een vers-1, strofe of gedicht. Bij heel wat versmaten, vooral uit de klassieke Oudheid, is variatie van versvoeten (bijv. een spondee in plaats van een dactylus) mogelijk. Zie bijv. hexameter). Wanneer variatie op een metrisch schema wordt aangebracht, spreekt men van antimetrie. Zo is in het volgende fragment de eerste regel jambisch. De tweede regel vertoont in de passage  'Langs een landschap' een metrische variatie (syllaben 1 en 2, door ons cursief gezet, vormen een trochee, en hetzelfde geldt voor de syllaben 3 en 4) op de eerste: \n\n\nMijn een/zaam le/ven wan/delt in / de straten,\n\nLangs een / landschap / of tus/schen ka/merwan/den (M. Nijhoff, VG, 1995, p. 15).\nDoor het zinsaccent (beklemtoning van 'Langs') en het woordaccent (beklemtoning van 'land') krijgt de lezer hier in vs. 2 niet het te verwachten motief van de jambe te horen, maar een trochee. Een dergelijke variatie kan leiden tot contrapunt-2.\nEen bijzonderheid in dit geval is nog de toevoeging van het allitererende (alliteratie) assonerende (assonantie) rijm ('la'). 
********Term uit de prosodie en de genreleer ter aanduiding van die soort ritmisch (ritme) proza die een metrisch (metrum) patroon (metriek) als grondslag heeft, en die daarmee gerekend kan worden tot het genre van het prozagedicht. Ter illustratie zie men het volgende fragment uit een prozatekst van Lodewijk van Deyssel, waarvan de eerste zin, na scansie (scanderen), grotendeels jambisch (jambe) genoemd kan worden (d.w.z. metrisch). De tweede zin vormt daarmee een contrast. Deze is - afhankelijk van de interpretatie - een bont geheel (polymetrie) van anapest, amfibrachys, dactylus, trochee, zodanig, dat de vraag rijst wat het verschil is met niet-metrisch proza.\n\n\nGij zijt / ook zoo / afgrij/selijk / verstan/dig. Gij / wilt niet, / dat de mannen langer aan tafel zitten om elkaar de vleeschbrokken af te grissen [...].\n(Verzamelde opstellen, dl. 6, 1901, p. 79) 
********Term uit de prosodie voor het geabstraheerde schema (metriek) van het ritmisch (ritme) verloop van een vers-1 of een aantal bij elkaar horende verzen. Dit schema wordt meestal benoemd met behulp van termen uit de leer van het metrum. Het patroon van een strofe of van een gedicht kan anders zijn dan de patronen van de afzonderlijke samenstellende regels ervan doen vermoeden. Men zie bijv. de tweede strofe uit het jambische (jambe) gedicht ‘Aan mijn kind’ van M. Nijhoff, die luidt:\n\n\nHij had / de bee/nen on/der zich / gekruist,\nZijn oud / gelaat / was van rim/peltjes vol,\nMaar mond / en oo/gen lach/ten. In / zijn vuist\nHield hij den / steel vast / van een  pa / rasol. \n(VG, 19744, p. 55)\nDe eerste regel van deze strofe is jambisch (jambe), de tweede is polymetrisch (polymetrie), namelijk jambisch-anapestisch (anapest), de derde is overwegend jambisch, de vierde weer polymetrisch. Gaat men, na het scanderen volgens de regels van de klankanalyse, de gegevens statistisch verwerken, dan krijgt men voor de verzen 1-4 een schema dat van syllabe 1 tot en met 8 overwegend jambisch is (1-3/0-4/0-2/1-3/0-4), maar doordat vs. 4 en (vooral) vs. 2 van dit schema afwijken, krijgt het geheel het karakter van een isosyllabisch vers.
********Term uit de versleer voor een vorm van ritme waarbij de lettergrepen in hun opeenvolging moeten voldoen aan een bepaald schema (versmaat). De aard van deze min of meer vaste alternering van lettergrepen is afhankelijk van de natuur van de taal (accent). In een metrisch onberispelijk gedicht volgen beklemtoonde en onbeklemtoonde lettergrepen er elkaar op volgens een bepaald schema, een vast patroon, waarin een bepaalde accentvolgorde telkens herhaald wordt (metrische poëzie).\nHet gebruik van metrum in de poëzie heeft een lange geschiedenis, beginnend in de Griekse Oudheid. In de middeleeuwen is het dichtwerk vaak zonder metrum geschreven. Maar het verdwijnt niet. Zo zijn de meeste verzen van Chaucer (14de eeuw) metrisch: heroic couplets (heroïsch vers). Ook in het middelnederlands vindt men soms versregels die men metrisch zou kunnen noemen. Zo begint Beatrijs (dbnl 2001) met de regel\n'Van dich/ten comt / mi clei/ne / ba/te', een vers dat men vierjambisch kan noemen. Maar het gedicht is niet metrisch. Al bij het tweede vers gaat het anders: 'Die lieden raden mi dat ict late'.\nTijdens de renaissance is metrum weer in volle omvang terug in de poëzie. Wel zijn er de gebruikelijke afwijkingen van het schema: omzetting van beklemtoond naar onbeklemtoond, lage toppen (onderbetoning) tegenover hoge dalen (overbetoning),  pauzes, e.a. Maar altijd schemert het metrische schema daar doorheen, vaak in de lettergreeptelling. Vestdijk spreekt in dat verband van het ‘conflict tussen metrum en rhythme’ (De glanzende kiemcel, 2007, p. 66).\nEen specifieke afwisseling van heffingen en dalingen in elkaar opvolgende lettergrepen van de versregels kunnen de versvoeten vormen die ten grondslag liggen aan de verschillende maatschema’s.  In de Nederlandstalige poëzie, zoals overigens in de meeste Europese literaturen, worden hiervoor de klassieke benamingen gebruikt. De meest voorkomende voeten zijn de jambe, de anapest (beide stijgend metrum genoemd), de trochee, de dactylus (beide dalend metrum), de spondee en de amfibrachys. Met deze verschillende metrische combinaties kunnen vervolgens dipodieen, tripodieen en tetrapodieen gevormd worden.  Ook kunnen vaste formaties gemaakt worden, zoals de alexandrijn, de pentameter, de tetrameter en de trimeter.\nDoor het optreden van het vaste patroon van een bepaald metrum kan een specifieke cadans ontstaan, met name bij verzen die isometrie vertonen. Het risico is niet denkbeeldig dat daardoor een zekere eentonigheid ontstaat, een soort ‘dreun’, die dichters trachten te ontwijken door variatie aan te brengen.\nOm te voldoen aan een gekozen metrum kan de dichter soms elisie, contractie-1, hiaat of syncope gebruiken of wordt de lezer ertoe gebracht deze middelen toe te passen om recht te doen aan dat metrum. In het Latijn werden nog andere technieken frequent toegepast, zoals bijv. tmesis (cere-comminuit-brum = cerebrumcomminuit), apocope (nos sumu' Romani qui fuimus ante Rudini = nos sumus Romani ...), systole, d.w.z. verkorting van een lettergreep (bijv.tulerunt: kort-kort-lang i.p.v. kort-lang-lang), enz.\nDe combinatie van twee of meer verschillende metra noemt men wel eens polymetrie. Afwijking van het accentverloop bij toepassing van een bepaald metrum wordt antimetrie genoemd. In dat geval spreekt men ook van metrische variatie.\nOmdat metrum evenals rijm berust op het principe van herhaling (repetitio), bestaat er dikwijls een relatie tussen rijm en metrum, waarin ze elkaar bij de desbetreffende woorden (en de betrokken betekenissen) kunnen ondersteunen.\nOm te achterhalen welk metrum in een bepaalde tekst gebruikt is, wordt gebruik gemaakt van de techniek van de klankanalyse door het scanderen van de versregel(s), waarbij gebruik wordt gemaakt van het teken ¯ voor een heffing en u voor een daling. De metrisch gemerkte voorbeeldzinnen bij de onderscheiden lemmata geven uiteraard telkens slechts één van de mogelijkheden weer. \nZo ziet het 'lege' metrische schema van de alcaïsche versmaat, met variaties in de eerste en laatste lettergreep en speciale klemtonen (ictus) in de laatste twee verzen, er als volgt uit:\n\n (2x)\n\n\n\n\nIn een voorbeeldtekst, bijv. Horatius, Oden, I, 26, wordt dat dan zo ingevuld:\nMu|sis a|micus || tristiti|am_et met|us\ntra|dam pro|tervis || in mare | Creti|cum\n por|tare | ventis, || quis sub | Arcto\n rex geli|dae metu|atur | orae\n(Als vriend der muzen laat ik zorg en treurnis\nop stormwind naar de zee bij Kreta waaien,\nheel niet bekommerd wélke vorst het ijsland\nonder de noordster teistert). 
********Nabootsing, weerspiegeling of weergave van de zintuiglijk waarneembare werkelijkheid in de kunst. Het begrip mimesis wordt vaak in verband gebracht met de termen inventio, fictie en realisme-2. De oorspronkelijke betekenis van mimesis was uitdrukken, vormgeven, vandaar ook nabootsen. Eigenlijk vanaf de vroegste theoretici – bijv. bij Plato, die de wereld van de kunst zag als een indirecte nabootsing van de Ideeën – is mimesis een centraal begrip geweest in de literatuurbeschouwing. \nReeds bij zijn introductie in de Oudheid is het begrip mimesis omstreden. Plato gaf er een normatieve inhoud aan: het kunstwerk moet niet de empirisch waarneembare werkelijkheid uitbeelden, maar de ‘idee’ daarachter. Niet de handelingen in het drama zijn belangrijk, maar de geïmpliceerde deugden of ondeugden die ze uitdrukken. Daarbij constateert Plato dat kunst slechts een afschaduwing geeft van de reële wereld, die op haar beurt slechts een afschaduwing is van de goddelijke werkelijkheid. Kunst is een voorstelling (derde rang) van een voorwerp (tweede rang), dat zelf maar een schaduw is van de echte Idee (eerste rang). De kunstenaar krijgt in De Staat juist wegens dit povere nabootsen slechts een derderangsplaats toegewezen.\nAristoteles heeft deze opvatting grondig gewijzigd in zijn Poetica. De kunstenaar is voor hem degene die de elementen uit de werkelijkheid selecteert, tot een structuur verwerkt en zo de dingen modelleert, vormgeeft in een begrijpelijk beeld, waarin de universele waarheid wordt geopenbaard. Bij Aristoteles is de rol van de kunst aldus positiever geformuleerd, ook al verwacht hij er geenszins fotografisch realisme van: de kunstenaar geeft de mogelijkheden van de realiteit (waarschijnlijkheid of vraisemblance). Voor hem is kunst openbaring van het universele, herschepping van het leven. In feite is daarmee de tegenstelling gegeven die eeuwenlang de interpretatie van het begrip mimesis beheerst heeft.\nHistorisch gezien heeft men beurtelings op de nabootsing of op de creatie of inventie de nadruk gelegd. In de renaissance lag het accent op de Aristotelische opvatting, maar daarnaast trachtte het neoplatonisme de ideeën van Plato en Aristoteles te integreren: kunst als weerspiegeling van de werkelijkheid om een hogere waarheid te tonen. De waarschijnlijkheid of vraisemblance wordt daarbij sterker benadrukt dan bij Aristoteles. Tegelijkertijd wordt mimesis ook gekoppeld aan imitatio, d.i. de nabootsing van de klassieken (vandaar de courante verwarring tussen de begrippen mimesis en imitatio). Het is door het imiteren van de klassieke meesters dat de kunstenaar pas goed de ‘natuur’ kan uitbeelden. Zo wordt ‘werkelijkheid’ gaandeweg synoniem van ‘ideale werkelijkheid’. De nadruk komt steeds sterker te liggen op het geïdealiseerde schone en vandaar ook op de norm, het voorschrift. Bienséances en decorum gelden als criteria voor een natuurgetrouwe weergave. Deze kunsttheorie wordt verder uitgewerkt en verfijnd en bereikt een hoogtepunt in het classicisme. Mimesis betekent dan een geheel van regels waarin het publiek zijn normen en waarden herkent.\nMet de opkomst van de romantiek wordt de mimesisgedachte geleidelijk naar de achtergrond gedrongen, ten gunste van de opvatting dat het kunstwerk een oorspronkelijke schepping is met geheel eigen wetten. De kunstenaar bemiddelt door zijn unieke eigenschappen (genie) tussen het eindige en oneindige, tussen stof en geest. Literatuur bootst de natuur niet na, maar schept haar eigen natuur: de dichter als schepper, als god. Deze opvatting is duidelijk van metafysische aard en steunt weer meer op de uitgangspunten van Plato.\nSindsdien hebben de accenten nu eens op het realisme (bijv. naturalisme), dan weer op het ideële (bijv. symbolisme) gelegen. Tegen de romantische kunstopvatting is vooral binnen de marxistisch georiënteerde literatuursociologie verzet gekomen, in het bijzonder tegen de idee van de autonomie van het kunstwerk. Opnieuw ging de weerspiegelingstheorie een rol spelen, maar nu in het bewustzijn dat de werkelijkheid in de kunst altijd vergezeld gaat van een al dan niet uitgesproken ideologie.\nHoe problematisch de term mimesis is, blijkt wanneer men tracht vast te stellen wat nu precies nabootsing of weerspiegeling inhoudt. Wat verstaat men onder de werkelijkheid die weerspiegeld wordt? Steeds duidelijker werd dat het mimesisbegrip sterk bepaald wordt door de literatuuropvattingen van een bepaalde auteur of groep auteurs. Het is de auteur die uit de zichtbare werkelijkheid kiest wat beschreven wordt en bovendien geeft hij die werkelijkheid weer door middel van taalvormen die in feite tijdgebonden en beperkte ‘symbolen’ zijn voor de beschreven verschijnselen.
********Term uit de retorica voor de technieken die de redenaar ten dienste stonden bij het uit het hoofd leren van zijn rede (memoria). In de papierloze klassieke oudheid was een geoefend geheugen van enorm belang. Het belangrijkste geschrift – naast losse opmerkingen van Cicero en Quintilianus – waarin de klassieke geheugenkunst wordt uiteengezet is de Ad Herennium (1ste eeuw v. Chr.). Het artificiële geheugen wordt architectonisch opgebouwd: men stelle zich een aantal plaatsen voor, bijvoorbeeld een huis met een reeks kamers, waarin men al het materiaal dat men wil onthouden in een specifieke volgorde onderbrengt. De gekozen plaatsen kunnen steeds weer opnieuw gebruikt worden, voorzien van een andere inhoud, van andere beelden. Er zijn beelden voor dingen (res) en voor woorden (verba). Het geheugen voor de res moet beelden maken die aan een argument, een idee of een ding doen denken
********Term uit de schriftgeschiedenis voor geheugenschrift, een tekensysteem, bijv. in de vorm van inkepingen (kerfstok!), om bepaalde zaken kwantitatief te onthouden of te merken.\n\n\n\n\n\n\n\n Mnemonische tekens uit Anatolië. [bron: I.J. Gelb, A study of writing (19521), p. 37].
********
********
********
********
********
********Term uit de prosodie voor die vorm van slagrijm die gedurende een lange passage of zelfs een heel gedicht consequent wordt volgehouden. Een bekend voorbeeld is te vinden in Nijhoffs gedicht ‘Awater’, waar de regeleinden van elke strofe op een bepaalde klinker (assonantie in eindrijm) zijn gebouwd, namelijk achtereenvolgens ee, aa, oo, ij, oe, ie, ou, uu. Zo hoort men het monorijm van de eerste strofe in de herhaalde ‘ee’ van de slotwoorden:\nWees hier aanwezig, allereerste geest,\ndie over wateren van aanvang zweeft.\nUw goede oog moet zich dit werk toe keren,\nhet is gelijk de wereld woest en leeg.\nHet wil niet, als geheel een vorige eeuw,\npuinhopen zien en zingen van mooi weer,\nwant zingen is slechts hartstocht van een zweer\nen nimmer is, wat ook, ooit puin geweest. [enz.]\n(M. Nijhoff, Verzamelde gedichten, 19632, p. 215)\nBij uitbreiding is de term toepasbaar op iedere tekst waarin één klank herhaald wordt. Bekend is de A-saga van J. Bosscha, uitsluitend op de klinker a gebouwd. Soortgelijke teksten schreven ook J. van Lennep, A. des Amorie van der Hoeven Jr. en andere 19de-eeuwers. Menige allusie op hun werk vindt men in het rijmproza van Gerrit Komrij zoals ‘A-drama, E-tweegevecht, I-crisis, O-droom, U-tumult’, dat aldus begint:\nAch, wat staat Sarah braaf naast haar man! Sarah draaft, bakt, braadt \n(Dit helse moeras, 1983, p. 159-171). 
********Toneelspel waarin slechts één persoon optreedt, zodat het hele drama bestaat uit één monoloog. Soms kunnen één of meer zwijgende luisteraars op het toneel aanwezig zijn die met stil spel reacties tonen, zoals in J.W. Goethe’s Proserpina (1778) of A. Strindbergs Den starkare (1889). Soms ook wordt op een andere manier een toehoorder gesuggereerd, bijv. in een andere (niet getoonde) kamer (John O’Neill, Before breakfast, 1916) of aan de telefoon (J. Cocteau, La voix humaine, 1930
********
********
********
********De benaming morfologische literatuurstudie wordt gebruikt ter aanduiding van een Duitse school van literatuurkritiek (Morphologische Schule) die in de jaren 1940-1950, geïnspireerd door Goethes morfologische studies, literatuur beschouwde als een autonoom organisme (morfologie), d.w.z. een organisch geheel (‘Gestalteinheit’), dat zijn eigenheid ontleent aan de specifieke structurering van zijn onderdelen. De belangrijkste vertegenwoordigers van deze beweging waren H. Oppel en G. Müller. Deze laatste heeft vooral bekendheid gekregen, samen met zijn leerling E. Lämmert, door zijn ‘structurele’ benadering van verhalende teksten, met bijzondere aandacht voor de tijdsproblematiek (Raffung/Dehnung
********Een letterkundig museum is een instelling waar voorwerpen met betrekking tot de letterkunde worden verzameld, beheerd, geëxposeerd en gedocumenteerd. Het verschil tussen een museum en een documentatiecentrum (documentatie) is lang niet altijd duidelijk aan te geven, zeker waar het gaat om letterkundige musea die per definitie moeilijk te exposeren documenten beheren. Nederland beschikt sinds 1953 in Den Haag over het Letterkundig Museum (LM), vroeger onder de naam Nederlands Letterkundig Museum en Documentatiecentrum (NLMD) – in 1997 uitgebreid met een Kinderboekenmuseum – en vanaf 2016 onder de naam Literatuurmuseum (Lm) dat regelmatig tentoonstellingen organiseert over de Nederlandse letterkunde van na 1750 waarvoor geput kan worden uit de collectie documenten, iconografie, knipsels, geluid en beeld. In Vlaanderen werd in 1933 het Museum voor de Vlaamsche Letterkunde opgericht, in 1945 omgedoopt tot Archief en Museum voor het Vlaamse Cultuurleven (AMVC), in 2002 tot AMVC-letterenhuis. Het in Antwerpen gevestigde Letterenhuis exposeert regelmatig over de Vlaamse literatuur uit de periode van na 1750.\nKleinere musea, gespecialiseerd op één auteur en ook inderdaad als museum toegankelijk, zijn o.m. het Bilderdijkmuseum (waarvan de collectie is overgebracht naar de Universiteitsbibliotheek van Leiden), het Bezoekerscentrum/museum Huize Ernest Claes, het Guido Gezellemuseum in Brugge, het het Huygensmuseum Hofwijck te Voorburg, het het Genootschap Stichting Multatuli Museum in het geboortehuis van Multatuli in Amsterdam, het Lijsternest: Streuvelshuis & schrijversresidentie, het Herman Teirlinckhuis in Brussel, het Betje Wolff Museum te Middenbeemster, het Museum Staal als Staring Museum in Almen en het Theo Thijssen Museum in Amsterdam.
********Typisch 19de-eeuwse aanduiding in tijdschrifttitels waarbij het betekenisaspect ‘verzameling’ de volle aandacht krijgt. Tot de meer bekende periodieken behoorden het Belgisch Museum (1837-1846) van Jan Frans Willems, het Leesmuseum (1853-1856), het Vaderlandsch Museum (1855-1863) van Serrure en het Nederlandsch Museum (1874-1894) van Heremans. 
********Term ter aanduiding van een ervaring op religieus gebied die een eenwording tussen de mens (de ziel) en God nastreeft en zo het onderscheid tussen mens en God (of de als goddelijk opgevatte wereld) probeert op te heffen. In ruimere zin staat de term ook voor elke ervaring van de mens waarbij de eigen beperktheid opgaat in of versmelt met ‘het totaal andere’. In een niet-religieuze context kan men dan denken aan het levensbeginsel, de natuur (natuurmystiek), e.d. \nWezenlijk in de mystieke ervaring is de bijzondere bewustzijnstoestand waarin de mens terechtkomt en die telkens omschreven wordt als ‘eenheid’ of ‘eenwording’ en gepaard gaat met een gevoel van tijdeloosheid. Tegelijkertijd is er een grote helderheid, een intuïtief weten, een ‘disclosure’. Dat weten verschilt echter duidelijk van het discursieve denken. In religieuze context wordt dat een sterke ervaring van Gods tegenwoordigheid. De mystieke ervaring wordt verder gekenmerkt door een grote passiviteit: de mens wordt er a.h.w. door overvallen. Ten slotte heeft de mystieke ervaring iets onuitsprekelijks, ze overtreft de menselijke verwoordingskracht. Vaak volgt er op deze bijzondere beleving een vorm van depressie. Juist omdat de mystieke ervaring zo overweldigend is, hebben mensen in alle tijden en culturen getracht hun mystieke beleving te beschrijven, te verwoorden. Daarbij valt een grote gelijkenis op in beeldkeuze en gebruikte procedés.\nIn het neoplatonisme, de overheersende filosofie van de 3de tot de 6de eeuw, is het streven naar de vereniging van de menselijke, onsterfelijke geest met het goddelijke wezen van groot belang. Door een ascetisch leven en door de geest steeds meer op de eeuwigheid te richten, tracht men die eenheid te verwezenlijken. Daar het goddelijke echter niet te kennen is, moet men zijn toevlucht nemen tot negaties om het mysterieuze wezen ervan te bepalen.\nHet neoplatonisme heeft grote invloed gehad op de middeleeuwse mystiek: de drang tot verinnerlijking beantwoordde aan het laatantieke, in het monachale leven wakker gebleven besef dat de wereld vergankelijk was en dat men de eeuwigheid moest zoeken. In het christendom heeft men echter de identificatie van de menselijke geest met het goddelijke wezen verworpen: de grens tussen het schepsel en de Schepper valt niet te overschrijden
********
********
********Oorspronkelijk werd de term in Griekenland gebruikt als tegengestelde van logos. Mythos betekende ‘verhaal van een dichter’, terwijl logos een betrouwbaar verslag of waarheidsgetrouwe uiteenzetting is. Vandaar dat mythe vaak in pejoratieve zin gebruikt wordt voor alles wat met de werkelijkheid in strijd is. Niettemin onderscheidde men in de oudheid vaak een dubbel niveau in de mythe: enerzijds de idee achter het verhaal en anderzijds de narratieve inkleding die niet letterlijk begrepen moest worden.\nIn de genreleer staat mythe aldus voor een verhaal over goden, halfgoden of helden uit het verleden van een bepaalde cultuurgemeenschap, dat meestal na een lange mondelinge overlevering (orale literatuur) zijn neerslag gevonden heeft in diverse literaire genres (o.a. epos, tragedie, leerdicht, e.d.). Vaak behandelen mythen de invloed die goden en demonen op de mens hebben. De mythe als godenverhaal maakt aanspraak op een hogere soort waarheid dan de historische. Men kan naar de inhoud een onderscheid maken tussen verschillende subgenres: 1) mythen die het ontstaan van goden, mensen, de wereld of het hiernamaals beschrijven
********De term ‘mytheem’ wordt in de literaire kritiek aangewend voor een aspect/element van een mythe: bijv. genialiteit en opstand in de mythe van Prometheus. Dergelijke mythemen kan men terugvinden in latere werken, zoals bepaalde Prometheus-mythemen in M. Shelleys Frankenstein (1818). Het figuurlijk gebruik van mythemen (bijv. een achilleshiel, sisyfusarbeid) wordt mythologisme genoemd. 
********Zeldzame antieke versvoet met drie beklemtoonde, lange lettergrepen (), waarschijnlijk genoemd naar de Griekse stad Mōlōssōs in Epirus. 
********
********
********Literairhistorische term met wisselende inhoud waarvan de constante echter is dat er steeds een terugkeer mee wordt aangeduid naar een vroegere stroming die als ‘klassiek’ (zie classicisme) wordt ervaren. Meestal geldt het als klassiek gerichte stromingen uit de 19de en het begin van de 20ste eeuw. Zo heeft men in Frankrijk een neoclassicisme aan het einde van de 19de eeuw (de zgn. ‘école romane’ van Jean Moréas) dat reageert tegen het symbolisme en tegen de formele ongebondenheid van het vrije vers. In Duitsland is de ‘Neuklassik’ omstreeks 1910 een reactie tegen het naturalisme en het impressionisme (P. Ernst, W. von Scholz, S. Lublinski). In de Nederlandse literatuur is het begrip niet zo gebruikelijk
********Begrip uit de literatuurgeschiedschrijving en literaire kritiek voor een stroming aan het eind van de 19de en het begin van de 20ste eeuw die gekenmerkt wordt door subjectiviteit, dromerigheid en idealisme en die door sommigen beschouwd wordt als een reactie op het realisme-1 en naturalisme van de 19de eeuw. Als periodebegrip is neoromantiek eigenlijk niet goed bruikbaar omdat de grenzen met romantiek en symbolisme niet erg helder zijn. Bovendien worden in dit verband ook vaak de termen impressionisme, estheticisme en decadentie genoemd, waardoor de aanduiding ‘neoromantiek’ er niet duidelijker op wordt. \nIn het Duitse taalgebied spreekt men van Neuromantik, waarbij de term gebruikt wordt voor de tweede generatie romantici, maar ook voor de navolgers van de grote Duitse romantici tussen 1840 en 1860, en tenslotte voor de generatie 1890-1920 die zich afzette tegen het materialisme van het naturalisme. Ter onderscheiding van gelijktijdige artistieke bewegingen als impressionisme en decadentisme werden auteurs als Hofmannsthal en Hesse met hun aandacht voor het niet-alledaagse en wonderbaarlijke Neuromantiker genoemd.\nVoor het Nederlandse taalgebied kan op grond van werken die men neoromantisch heeft genoemd een aantal kenmerken worden opgesomd die daarvoor blijkbaar kenmerkend worden geacht. Dan blijkt dat men de term bij voorkeur toepast op proza waarin een historische periode behandeld wordt, maar dan zo dat niet een reconstructie van een historische gebeurtenis wordt nagestreefd, maar vooral de sfeertekening aan het verleden wordt ontleend. Het historische blijkt in de neoromantiek sterk subjectief en idyllisch gekleurd. In die zin is er een opvallend verschil met de 19de-eeuwse historische roman. Soms is het bijna onmogelijk de precieze tijd en plaats van handeling vast te stellen. Ook de figuren zijn vaag, schetsmatig getekend. De personages zijn, evenals de handeling, fictief, maar geplaatst in een sfeervol, dichterlijk beeld van een historische periode, meestal de middeleeuwen. Er bestaat blijkbaar een grote voorliefde voor thema’s als onvervulde liefde, de natuur en het zwerversleven.\nTot de neoromantiek worden o.m. Arthur van Schendels noodlotsverhaal Drogon (1896) en zijn romans Een zwerver verliefd (1904) en Een zwerver verdwaald (1907) gerekend. Andere auteurs van werk dat neoromantisch genoemd wordt zijn Adriaan van Oordt (Irmenlo, 1896), Alfred Hegenscheidt (Starkadd, 1897), Aart van der Leeuw (Ik en mijn speelman, 1927), Filip de Pillecyn (De soldaat Johan, 1939) e.a.\nNog problematischer wordt het gebruik van de term neoromantiek als periodebegrip wanneer men in ogenschouw neemt dat er in de praktijk ook nog de generatie dichters mee wordt aangeduid die aan het begin van de jaren ’60 teruggrijpt naar motieven en procédé’s van romantische auteurs uit de 19de eeuw, zoals De Genestet, De Schoolmeester, Piet Paaltjens e.a. Het gaat bij deze dichters om een intellectueel en ironisch spel met oudere poëtische vormen. Typisch romantische motieven als het onvervulbare verlangen, het pathos, de zelfspot, het contrast tussen werkelijkheid en ideaal worden in bewust dichterlijke taal en in archaïsche vorm licht ironisch verwoord. Ter onderscheiding van de neoromantici van voor de Tweede Wereldoorlog spreekt men bij deze dichters ook wel van ‘nieuwe romantiek’. Tot deze laatste groep van neoromantici wordt werk gerekend van Anton Korteweg, Gerrit Komrij, Willem Wilmink, Lévi Weemoedt e.a. in Nederland, en Jotie ’t Hooft, H.F. Jespers, Nic van Bruggen, Eddy van Vliet, L. Gruwez e.a. in Vlaanderen.
********Een verchristelijkt platonisme. Het platonisme is gebaseerd op de leer van de Griekse filosoof Plato (427-347 v. Chr.), bekend door zijn ideeënleer. De ideeën hebben wij tijdens ons leven nergens kunnen waarnemen. Onze onbewuste kennis ervan moet hierop berusten dat de onsterfelijke ziel de ideeën vóór de geboorte heeft aanschouwd. Onze herkenning van dappere daden bijvoorbeeld moet berusten op het idee van de dapperheid dat wij al in ons dragen voordat wij de concretisering ervan meemaken.\nHet neoplatonisme bouwt hierop voort. De grondslagen hiervan zijn gelegd door Plotinus (3de eeuw n.Chr.). Via hem, Boëthius en Dionysius de Areopagiet heeft het platonisme, in Latijnse vertaling, de middeleeuwen ‘overleefd’. Vanaf de 15de eeuw in Florence heeft door humanisten als Ficino en Pico della Mirandola dit neoplatonisme, nu weer gebaseerd op bestudering van de Griekse teksten, met zijn schoonheidsideeën (vooral de ideeën over de geestelijke liefde, de ‘platonische liefde’) grote invloed gehad op de kunsten en dus ook op de literatuur van humanisme en renaissance, later ook op die van romantiek en symbolisme. De hooggestemde goddelijke liefdesidealen van Ficino werden al snel verbonden met die van de hoofse liefde, waarna ze tot literair spel in de liefdespoëzie degradeerden. De ideeën over de lichamelijke aspecten van de liefde zijn verbreid via het petrarkisme.\nDe dichter neemt in het neoplatonisme een bijzondere plaats in: hij is de geïnspireerde figuur die een taak heeft als volksopvoeder, filosoof en profeet. De neoplatoonse dichter van de renaissance is vooral te vinden aan het hof, eerst aan dat van De Medici te Florence, vervolgens aan het Franse (de Pléiade-dichters) en het Engelse hof. De literatuur geeft uitdrukking aan de eeuwige schoonheid door imitatio van de perfect geachte klassieken en door nabootsing van de natuur en de realiteit (mimesis) de daarin verborgen harmonie onthullend.\nDe neoplatoonse stroming krijgt nieuwe impulsen met de herontdekking van Plotinus door Shaftesbury (1672-1713). Wellek beschouwt deze Engelse filosoof als de voornaamste bron van het neoplatonisme in de 18de-eeuwse esthetica. In de periode van de romantiek kan men neoplatoonse elementen vinden in het wijsgerig idealisme en in de metafysica van Bilderdijk en zijn kring. Het neoplatonisme werkt door tot in het idealisme van het symbolisme.
********Literaire beweging behorend tot de na-oorlogse avant-garde in de Nederlandstalige literatuur die zich aan het eind van de jaren ’50 met een op het modernisme gebaseerde realisme-2-opvatting presenteerde in de tijdschriften Barbarber, Gard Sivik, Randstad en De Nieuwe Stijl. De neorealisten verzetten zich tegen de poëzieopvattingen van de Vijftigers van wie ze vonden dat zij de werkelijkheid te poëtisch, te metaforisch-suggererend benaderden. Daartegenover stelden ze een onmiddellijke presentatie van de werkelijkheid door het aan de realiteit ontleende materiaal onbewerkt en geïsoleerd te presenteren. Daarbij dient mooi of lelijk geen enkele rol te spelen, maar wel de intensivering van het waargenomene. Alles kan voor hen aanleiding zijn voor literatuur (zelf spraken ze liever van ‘teksten’, want ze vermeden vaak de term 'literatuur'). De kunstenaar maakt zijn kunstwerk niet, maar hij ziet of vindt het (vaak bij toeval) en hij presenteert het vervolgens zo objectief mogelijk in een nieuwe context, zonder interpretatie of commentaar. Poëzie komt ook terecht in alternatieve verspreidingscircuits, zoals readings, poëzieavonden, poëzie op affiches, kalenders, bierviltjes e.d. (vgl. ook het non-book).\nTot de genres van de neorealisten behoren de readymade en de reportage, genres die ook bij de eerste generatie van de modernisten een belangrijke rol speelden (vgl. Marcel Duchamp). Daarom wordt hun werk gerekend tot de neoavant-garde. Folderteksten, reclameteksten, flarden van opgevangen gesprekken, technische handleidingen, circulaires e.d. kunnen als materiaal geannexeerd worden en in het wit van de pagina worden geïsoleerd en zo gepresenteerd als ‘gedicht’. De authenticiteit van het materiaal is een eerste vereiste daarbij. De auteur treedt als maker van de tekst zo volledig mogelijk terug. Het nieuw realisme wordt door sommige auteurs over dit onderwerp gezien als één van de verschijningsvormen van het postmodernisme.\nDe beweging kende een betrekkelijk kort bestaan. Gard Sivik werd al in 1964 opgeheven en Barbarber in 1971. De Nieuwe Stijl kende zelfs maar twee jaargangen (1965-1966). Tot de belangrijkste auteurs behoorden Armando, J. Bernlef, G. Brands, H. Sleutelaar, K. Schippers, C. Buddingh’ en E. Develing.\nIn Vlaanderen voltrok zich enkele jaren later een soortgelijke, maar enigszins subjectiever gekleurde ontwikkeling rond de tijdschriften Kreatief, Revolver, Ruimten en Yang. Gard Sivik was zelfs oorspronkelijk een Vlaams tijdschrift, maar het werd al vrij snel overgenomen door Nederlandse redacteuren. De belangrijkste Vlaamse neorealisten zijn Herman de Coninck, Stefaan van den Bremt, Patricia Lasoen en Daniël van Ryssel. Het Vlaamse nieuw realisme is wat subjectiever gekleurd, hetzij door relativerende humor (bijv. Herman de Conincks De lenige liefde, 1969), hetzij door sociaal engagement (bijv. Stefaan van den Bremt, Lente in Vorst, 1976).
********
********In tegenstelling tot het (open, rond oplopend) amfitheater was het odeon in de Grieks-Romeinse oudheid een grote overdekte constructie, waar zang- en dansopvoeringen evenals declamatiewedstrijden werden gehouden. Een eerste constructie van die aard werd in de 5de eeuw v. Chr. gebouwd door Pericles voor de Panathenaea (feesten ter ere van Athena Polias, de belangrijkste schutsgodin van de stad en verpersoonlijking van het vaderland). Tegenwoordig geeft men soms nog de naam odeon aan theater-, concert- of bioscoopzalen. Bekend werd het Amsterdamse Odeontheater aan het Singel, waar in het begin van de 20ste eeuw Eduard Jacobs als cabarettier optrad. 
********Een lyrisch (lyriek) gedicht, meestal met een strak metrum en een complexe strofenbouw, dat op een plechtige toon een verheven onderwerp behandelt. Dit kan zowel een publieke zaak zijn als een innerlijk gevoel. Vanaf de Oudheid onderscheidde men naar de vorm twee types:\n1. De pindarische ode, naar de Griekse lierdichter Pindarus, vertoont ofwel een enkelvoudige metrische structuur, ofwel een triadestructuur, zoals de koorzangen in het Griekse drama: een strofe, een metrisch gelijke antistrofe-1 en een epode-2 van afwijkende bouw.\n2. De horatiaanse ode, vooral bekend door de Latijnse dichter Horatius, is steeds strofisch, en geschreven in metra ontleend aan de Griekse monodische (monodie) lyriek. Horatius zelf noemde deze dichtvorm ‘carmen’ (Lat. lied).\nBeide types werden vanaf de renaissance druk beoefend (o.a. Ronsard, Vondel, Hooft). Talrijke dichters uit de romantiek voelden zich tot de odevorm aangetrokken en gaven haar een persoonlijk karakter: o.a. Keats, Lamartine, Schiller (bijv. Ode an die Freude, 1785), Bilderdijk, Ledeganck (bijv. De drie zustersteden, 1846). Vaak is de ode als lofzang nauwelijks te onderscheiden van de hymne. Men dient er rekening mee te houden dat niet alle oden als zodanig worden aangeduid. Zo zou men menige rei-1 van Vondel kunnen zien als een ode verwant aan het Pindarische type, terwijl omgekeerd een aanduiding als ‘Ode aan Den Haag’ (1953) van G. Achterberg betrekking heeft op een tekst die geen ode is, maar een sonnettencyclus, functionerend als lofdicht op Den Haag.
********
********1. Een gedicht of strofe van acht regels, in het bijzonder de ottava rima, d.w.z. een Italiaanse strofevorm van acht jambische (jambe) elflettergrepige verzen (vers-1), meestal met het rijmschema abababcc. Het wordt vaak ook octet genoemd.  Het komt reeds voor in de 13de eeuw, werd gebruikt door Boccaccio en was de strofevorm bij uitstek in de grote epen (epiek), bijv. Ariosto, Orlando Furioso (1532). Ook later vinden we het nog terug, o.a. bij Goethe en Byron.\n2. De acht verzen, meestal verdeeld over twee vierregelige kwatrijnen, die samen de eerste sectie van een sonnet uitmaken.
********In de metriek: het samenvallen van het einde van een versvoet of metrum met het einde van een woord, wat aanleiding kan geven tot een pauze of breking. Een voorbeeld is het begin  van Vondels gedicht 'Kinder-lyck':\nConstantijntje, 't zaligh kijntje,\nCherubijntje, van om hoogh,\n(De werken van Joost van den Vondel, ed. J. van Lennep [z.j.], p. 108)\n In de huidige metriek spreekt men in zulke gevallen ook van cesuur.\nZie ook hexameter.
********In de grammatica: de breking (splitsing) van een tweeklank of lettergreep, in het bijzonder om metrische redenen (bijv. gescheiden uitspraak van twee opeenvolgende klinkers
********In de redekunst: het breken van een begrip (bijv. deugd) in verschillende onderdelen (bijv. deugdzaamheid in de huiskring
********Een onomasticon is een woordenboek dat (etymologische) beschrijvingen bevat van eigennamen (plaats- en persoonsnamen). Tot de toponymische onomastica behoren bijv. het Toponymisch woordenboek van België, Nederland, Luxemburg, Noord-Frankrijk en West-Duitsland (vóór 1226) (1960) van M. Gysseling en het daarop gebaseerde Woordenboek der Noord- en Zuidnederlandse plaatsnamen (1962) van J. de Vries. Een bekend antroponymisch woordenboek is het Woordenboek van voornamen (1979) van J. van der Schaar.
********
********
********
********Verzameling Oudgriekse gedichten die toegeschreven zijn aan de legendarische Thracische dichter-zanger Orpheus, die rond 600 v. Chr. zou geleefd hebben. Met zang- en citerspel deed hij stenen en bergen bewegen, kon hij wilde dieren temmen en rivieren bedwingen. Zijn geliefde Eurydice werd op de dag van hun huwelijk door een slang gebeten en naar het dodenrijk verwezen. Orpheus bezong zijn smart zo ontroerend dat hij haar uit het dodenrijk mocht halen, op voorwaarde echter dat hij geen enkele keer zou omkijken vooraleer zij samen de rand van de aarde bereikten. Maar Orpheus twijfelde of Eurydice nog wel volgde, keerde zich om en verloor haar voor de tweede maal. De rest van zijn dagen bracht hij door met het bezingen van zijn liefde en rampspoed (zgn. Orpheusmythe). Door zijn tragiek heeft de figuur van Orpheus dan ook vele musici (van Monteverdi tot Stravinski), dichters (Novalis, Cocteau) en schilders (R. Delaunay) aangesproken. Zie ook hellevaart.\nHet orfisme of de orfische mystiek is een religieuze beweging, ontstaan omstreeks de 6de eeuw v. Chr., die de ziel als een onsterfelijk en goddelijk gegeven beschouwt dat door ascese en reiniging van het aardse en sterfelijke losgemaakt wordt. De heilige geschriften van deze geloofsgemeenschap werden deels aan Orpheus toegeschreven.\nHet corpus dat orfische gedichten of Orphica genoemd wordt, bestaat uit de volgende overgeleverde teksten: een verzameling hymnen die binnen de Klein-Aziatische orfische gemeenschap voor de cultus diende
********
********
********Feestelijk Grieks koorlied, oorspronkelijk uitgevoerd ter ere van de god Apollo. De koorleden dansten onder begeleiding van citers en fluiten. Geleidelijk werden ook andere goden bezongen en in het hellenisme-1 zijn zelfs beroemde mensen het voorwerp van zulke zang. Belangrijke beoefenaars van het paeangenre zijn Pindarus en Simonides.
********
********
********Vorm van het anagram. Woord of zin die ook van achteren naar voren gelezen kan worden zonder dat er iets aan de betekenis verandert (Lat. versus recurrentes). Woordvoorbeelden zijn: lepel, pop, parterretrap. Voorbeelden van zinnen: ‘Taai gal, plagiaat’
********Term uit de stijlleer voor een vorm van een repetitio waarbij een woord of zinsdeel wordt herhaald om daar de nadruk op te leggen. Woordherhaling kan worden aangetroffen in de eerste en de derde versregel van de volgende strofe van P. van Ostaijen:\nDanseresje, danseresje,\nzoveel honderd in de maand,\nword prinsesje, word prinsesje\ntegen zoveel in de maand.\n(P. van Ostaijen, VW Poëzie, dl. 1, 1979, p. 11)\nSynoniem: iteratio.
********
********
********
********
********Volgens sommigen zou pantomime ontstaan zijn uit het feit dat de dichter en voordrager Livius Andronicus (284 v. Chr. – 207 v. Chr.) als acteur zijn stem kwijt was en de tekst liet uitspreken door een ander, terwijl hijzelf daarbij optrad met masker en gebarentaal. Later werd deze wijze van optreden uitgewerkt tot een dramatische voorstelling waarbij de spelers hun rol door beweging van gelaat en lichaam over het voetlicht brengen. In de 16de en 17de eeuw werd pantomime onderdeel van de commedia dell’arte.\nIn de 17de eeuw waren pantomimen ook vaak balletten, uitgevoerd door gemaskerde personages. Soms werden ze gebruikt als basis voor het zangspel. In de 20ste eeuw vormen pantomimes vaak onderdeel van het ballet, de stomme film, de revue-1 en TV-series (bijv. bij Charley Chaplin, Buziau en Rowan Atkinson).\nGrote bekendheid kregen de Franse pantomimespelers Étienne Decroux (1898-1991) en Marcel Marceau (1923-2007). Marceau’s clowneske figuur Bip (vernoemd naar Pip uit Dickens roman Great expectations) bracht hem internationale bekendheid. Ook de Zwitserse groep pantomimespelers Mummenschanz genoot wereldwijde bekendheid. In België was Marcel Hoste (1912-1977) een bekende mimespeler en in Nederland Rob van Reyn (1929). Die laatste richtte in 1972 het Pantomime Theater in Amsterdam op, waar ook hij voorstellingen gaf op basis van teksten van Dickens en o.m. Don Quichote als pantomimetheater bracht.\nDe term pantomime wordt wel beschouwd als synoniem van mime, maar mime wordt ook wel beschouwd als alleen maar een kluchtig gebarenspel. In de moderne Franse mime (uit de school van Decroux) wordt onderscheid gemaakt tussen pantomime als nabootsing, tegenover mime als zelfstandige kunstvorm.\n\n\n\n\n\n\n\nJean en Brigitte Soubeyran als pantomimespelers in de jaren '50. [bron: Wikipedia], door Ronald - Inge Worringen, Cologne, CC BY-SA 1.0, https://commons.wikimedia.org/w/index.php?curid=1479357].
********
********Naam voor de rietachtige plant die veelvuldig voorkwam in het oude Egypte, evenals voor het schrijfmateriaal dat men er sedert ca. 3000 v. Chr. uit vervaardigde door de verrafelde stengels ervan te vervlechten en dan nat op elkaar te persen tot een soort blad. Deze technologie verspreidde zich naar Griekenland (vanaf de 7de eeuw v. Chr.) en Rome (vanaf de 3de eeuw v. Chr.), en later over heel Zuid-Europa en Noord-Afrika. Het papier zoals wij dat vandaag kennen, ontleende er zijn naam aan (naamsoverdracht op grond van gelijkaardige functie: schrijfmateriaal), maar is in feite afkomstig uit China, waar het ca. 20 eeuwen geleden werd uitgevonden en van waaruit het zich westwaarts verspreidde. In Europa werd het pas in de 14de eeuw een courant alternatief voor het dure perkament.\n\n\n\n\n\n\n\nPapyrusplanten afgebeeld op een vel papyrus. [bron: A.G.H. Bachrach e.a. (red.), Moderne Encyclopedie van de Wereldliteratuur dl 7 (19832), p. 146].
********Term uit de stilistiek voor die vorm van herhaling waarbij twee zinnen of zinsdelen in syntactisch opzicht gelijk lopen, vaak ondersteund door andersoortige herhalingsvormen (repetitio), zoals vormen van klankherhaling (in ritme of rijm). Bijv.:\nLooft, alle volken, looft den Heer, roemt, alle naties, roemt zijn eer \n(Liedboek voor de kerken, 1973, p. 202)\nKern van het parallellisme is de herhaling van de grammaticale structuur (hier: gebiedende wijs, aangesproken persoon, object). Ondersteuning op andere niveaus vindt men in dit geval door de semantische correspondentie tussen ‘looft’ en ‘roemt’ en tussen ‘volken’ en ‘naties’, door de repetitio van ‘alle’, door de herhaling van de ritmische structuur van de eerste helft ('Looft [...] Heer') in de tweede helft (''roemt [...] eer'): < -, -ˇ-ˇ, -ˇ- >, en door het rijm (’Heer’/‘eer’).\nParallellisme wordt meestal aangewend om een bepaalde gedachte of emotie door herhaling of contrast te versterken of te verhelderen (litanie-effect). Het is een van de oudste stijlfiguren. Het wordt vaak aangetroffen in primitieve orale poëzie, in de oosterse dichtkunst en in de Bijbel (zie parallellismus membrorum). In de structuralistische literatuuranalyse wordt parallellisme beschouwd als een fundamentele eigenschap van poëtische teksten. Volgens Jakobson en Lotman kan de aanwezigheid en/of afwezigheid van parallellisme in teksten een belangrijke poëtische functie hebben: door hun specifieke plaatsing in de tekst zullen deze elementen méér gaan betekenen (semantisering). Parallellisme wordt beschouwd als een ‘onvolledige herhaling’ (vandaar ook wel equivalentie genoemd), waarbij de identiteit én het verschil van de aldus geplaatste tekstelementen worden beklemtoond. De jakobsoniaanse poëzieanalyses zijn dan ook gericht op het detecteren van parallellismen op fonisch, versificatorisch, syntactisch en ander niveau, waaraan betekenis wordt toegekend.
********Term geïntroduceerd door Gérard Genette ter aanduiding van al wat zich rond een tekst bevindt, d.w.z. alle tekstuele gegevens die de ‘eigenlijke’ tekst aan de lezer als tekst presenteren en die voor hem als drempels, richtingwijzers, valstrikken e.d. kunnen fungeren. Genettes concept van paratekst omvat zulke dingen als het voorwerk en met name het voorwoord, de inleiding, de proloog, maar ook de voetnoten, de naam van de uitgeverij, de titel van het boek, de genreaanduiding op de cover, het motto-1, de opdracht, biografische informatie over de auteur op de achterflap en verder ook vormen van ‘materiële inkleding’ zoals colofon, blurb, ISBN, barcode, prijsklevertje, enz. Bij uitbreiding vallen onder het begrip paratekst ook: briefwisseling tussen auteur en uitgever, interviews en besprekingen in literaire magazines (zie ook metatekst(ualiteit)), vermeldingen in fondslijsten en literatuurrepertoria, roddelverhalen over ‘fout’ toegekende literaire prijzen, enz. Het eerste soort paratekst noemt Genette meer specifiek ‘péritexte’ (Gr. peri = rondom, > peritekst), nl. wat zich in de onmiddellijke omgeving van de tekst bevindt. Voor de geschreven en gesproken stemmingmakerij in allerlei media reserveert hij de benaming ‘épitexte’ (Gr. epi = bij).
********
********
********Onderdeel van de Griekse komedie met de bedoeling de dramatische illusie te verstoren. Het koor richt zich in eigen naam of in die van de auteur tot het publiek of de goden. Oorspronkelijk vormde de parabasis de epiloog van het toneelstuk, maar in de loop der tijden schoof hij naar het midden van de komedie en kreeg er een vaste plaats na het eerste epeisodion. De parabasis hoefde niet noodzakelijk in relatie te staan met de inhoud van de komedie
********
********In de antieke retoriek betekent paradigma een voorbeeldverhaal – reëel of fictief – dat geldt als logisch argument. Het dient gewoonlijk om iets te verklaren of om de toehoorder aan te sporen tot navolging. Zie ook exemplum. 
********In de taalkunde noemt men een paradigma de reeks verbogen of vervoegde vormen van een woord (rosa, rosae, rosam, enz.
********In de wetenschapskritiek (T.S. Kuhn) wordt de term paradigma gebruikt als een geheel van concepten, methodes en toepassingen die gedeeld worden door een aantal wetenschappers in een bepaalde periode en op een bepaald domein van de wetenschapsbeoefening, waarbij uitgemaakt wordt wat relevant is voor de discipline en wat niet. Een dergelijke fase volgt gewoonlijk op een preparadigmatisch stadium waarin die consensus nog niet bereikt is en allerlei filosofische vragen worden gesteld rond ‘hoe het eigenlijk zou moeten’. Het paradigma gaat zelf aan een periode vooraf waarin bepaalde anomalieën aan het licht komen die de tevoren bereikte consensus doorbreken en zo op hun beurt in een preparadigmatisch stadium kunnen overgaan. Een dergelijke ontwikkelingsschets geldt in strikte zin enkel voor disciplines waar het gebruik van leerboeken en het inoefenen van aangeleerde technieken centraal staan en waar de geschiedenis van het vak grotendeels wordt genegeerd. In overdrachtelijke zin wordt de term ook gehanteerd voor de diverse fasen die in de ontwikkeling van een aantal menswetenschappen onderscheiden kunnen worden op grond van een specifieke vraagstelling over en benadering van het onderzoeksobject. Zo spreekt men in de literatuurstudie bijv. over positivisme, Geistesgeschichte, formalisme, structuralisme, receptieonderzoek, enz. als elkaar opvolgende paradigma’s.
********
********Stijlfiguur afkomstig uit de logica die behoort tot de gedachtefiguren waarin een tweeledigheid als tegenstelling (antithese) is ingebouwd. De paradox heeft de vorm van een tegenstrijdigheid, maar bevat een dieperliggende waarheid die de tegengestelde componenten met elkaar verzoent.\nEen voorbeeld van zo’n schijnbare tegenstrijdigheid is het Bijbelse ‘niets hebbende, alles bezittende’ (2 Cor. 6:10). De paradox kan ook voorkomen als hoofdthema van een (deel van een) literair werk. Zo is Erasmus’ Lof der zotheid (1509) gebaseerd op het principe dat de meest dwaze mens ook de meest wijze is. In de romantiek – met zijn voorkeur voor individuele vormgeving van individuele gevoelens en fantasieën – floreerde de paradox in allerlei genres en situaties. Zo schrijft Multatuli:\nIeder ziet hier dat ik geen schrijver ben.\n(Ideën, dl. II, 1880, p. 85).\nBij Menno ter Braak is de paradox een geliefd stijlmiddel om aan de ‘gefixeerde’ of  ‘versteende’ vormen die aan taal eigen zijn te ontkomen. In zijn werk zijn dan ook tal van paradoxen aan te wijzen. Zo legt hij zijn fictieve gesprekspartner in Van oude en nieuwe christenen (1937) de volgende paradox in de mond:\nGijsbertus. Ik kan mij dus veroorloven je met geklets te vervelen, want mijn geklets zal je beste inspiratie en de verveling zal je amusement zijn. Wat denk je van déze paradox?\n(VW, dl 3, 1950, p. 197).
********Term uit de retorica voor een oefening in het met andere woorden weergeven van een voorbeeldtekst, ook in een ander genre, bijv. het overbrengen van poëzie naar proza of omgekeerd (zie hiervoor ook metafrase). De redenaar of auteur kon hiervan voordeel hebben bij de inventio en elocutio en de parafraseoefening kon bijdragen aan de beheersing van een vrijere vorm van imitatio. Het expliciet herhalen van een gedachte in andere bewoordingen om ze des te sterker te doen overkomen wordt ook commoratio (Lat.) of epimonè (Gr.) genoemd.\nIn de renaissance zijn veel parafrases gemaakt op de Spreuken van Salomo en de Psalmen, bijv. door Johan de Brune de Oude: Proverbia, of, de spreucken van Salomon: nu eerst uyt de Hebreeusche in onse Neder-duytsche tale over-gheset, ende in alle duystere plaetsen uyt-gheleght, ende verklaert (1619).\nLater heeft parafrase uitsluitend de betekenis gekregen van het in andere woorden weergeven van een moeilijke tekst om die te verduidelijken.\nReeds bij de Romeinen was er een discussie (Crassus versus Quintilianus) over de mogelijkheid, respectievelijk toelaatbaarheid van parafraseren, omdat het gebruik van synoniemen toch nooit de inhoud van de te parafraseren tekst kan dekken. In de beweging van de New Criticism uit de eerste helft van de 20ste eeuw keert deze discussie terug: Cleanth Brooks heeft het in zijn The well wrought urn (19472) over ‘the heresy of paraphrase’.
********Oorspronkelijk een naast een tekst in de marge gezette aanduiding, zoals wij nu het teken § gebruiken. De paragraaf diende in de oudheid als interpunctieteken en ging later ook in literaire teksten fungeren als aanduiding voor een nieuw onderdeel zoals een strofe, gedicht, nieuwe spreker op het toneel enz. Het paragraafteken wordt nu in combinatie met doorlopende nummering vooral gebruikt in wetteksten, handboeken of wetenschappelijke werken. Literaire prozateksten, essays enz. maken gebruik van de paragraaf als tekstonderdeel, grafisch aangeduid door een regel wit, door het inspringen van de eerste regel e.d., maar doorgaans zonder expliciet teken in de marge. De paragraaf is aldus een van de hiërarchische niveaus waarop een prozatekst gesegmenteerd kan zijn: volume, deel, hoofdstuk, paragraaf, alinea, zin enz. Een alinea is normaal een deelstructuur van een paragraaf, in het bijzonder van een genummerde paragraaf.
********Term uit de paleografie en codicologie. In middeleeuwse handschriften treft men regelmatig paragraaftekens aan, meestal in de gedaante van een hoofdletter C met een verticale streep er doorheen (¶). Hun oorspronkelijke functie is die van ondersteuning van de voordracht geweest, met name door het markeren van de directe rede op plaatsen waar een voorlezer gemakkelijk in de fout zou kunnen gaan. Toen men er meer en meer toe overging zelf te lezen, kreeg het paragraafteken een structurerende functie, vergelijkbaar met die van de lombarde. Waar het paragraafteken strikt structurerend gebruikt wordt, komt ook wel het semi-paragraafteken voor. In eenvoudige handschriften zette de kopiist de rode paragraaftekens doorgaans zelf. In meer luxueuze codices was het de rubricator (rubricatie) die de rode of afwisselend rood-blauwe paragraaftekens zette aan de hand van door de kopiist geplaatste representanten. Tegenwoordig gebruikt men het paragraafteken (§
********
********Paralipomena is een aanduiding voor wat eerder vergeten of weggelaten werd, maar nu wordt aangevuld. De naam wordt bijv. gebruikt in de Bijbel (Septuagint) voor de publicatie van de Kronieken die als aanvulling op het boek Koningen wordt beschouwd en de paralipomena van de profeet Jeremia. Arthur Schopenhauer publiceerde zijn kleine filosofische geschriften doorgaans onder de titel Parerga und paralipomena. Paul van Ostaijen schreef paralipomena bij zijn Gebruiksaanwijzing der lyriek (1925) en Harry Mulisch publiceerde een verhaal onder de titel ‘Paralipomena Orphica’ in een bundel onder diezelfde naam (1970). Een bundel opstellen over kunst, filosofie en literatuur van Maarten Doorman verscheen ook onder de titel Paralipomena (2007).
********In de editiewetenschap gebruikt men deze term voor eenheden die in een zekere, hetzij tekstuele, hetzij productionele relatie staan tot de teksten die tot de ontwikkelingsgeschiedenis van een werk behoren, maar die geen stadium vormen binnen de tekstontwikkeling vanwege het ontbreken van ‘productionele’ dan wel tekstuele verwantschap. Gewoonlijk betreft het werkaantekeningen (klad) van een auteur. Bekend zijn bijv. de paralipomena van Goethe bij zijn Faust, een tekst die in fasen is ontstaan tussen 1772 en 1832.\n\n\n\n\n\n\n\nDe voorlopige opzet van Karel van de Woestijnes Het licht der kimmen (1911). [bron: M. Mathijsen, Naar de letter (1995), p. 45]
********Op gedeeltelijke klankovereenkomst (paronymie) berustende woordspeling, waarbij woorden met verschillende betekenis maar bijna gelijke klankstructuur bij elkaar worden geplaatst (in variatie of gecontrasteerd). Bijv. ‘Liever blode Jan, dan dode Jan’. De grens tussen deze figuur en bepaalde andere tekstprocedés gebaseerd op klankherhaling (alliteratie, assonantie, annominatio en verwante vormen van rijm) is niet altijd even scherp te trekken, evenmin als met figuren als antanaclasis, figura etymologica of polyptoton.\nVia het werk van R. Jakobson heeft de paronomasia een bijzondere betekenis gekregen in het structuralisme. Zij wordt er beschouwd als een van de duidelijkste manifestaties van de poëtische functie doordat klankequivalenties (‘paradigmatische’ overeenkomsten, gepercipieerd tegen de achtergrond van verschillen) zich enten op een reeks woorden in de lineair geordende uiting (‘syntagmatische’ relaties). Volgens Jakobson impliceert zulks dat twee dicht bij elkaar staande woorden die fonisch op elkaar gelijken, onvermijdelijk ook een semantische verbinding met elkaar aangaan. Zo vormt de paronomasia als het ware de linguïstische basis van het verschil tussen ‘poëtische’ en ‘gewone’ taal
********Nevenschikking van gelijkwaardige zinnen, in tegenstelling tot onderschikking (hypotaxis) in hoofdzin en bijzin(nen). De parataxis komt voornamelijk voor in het eenvoudige en volkse spraakgebruik. Ze kan ook aangewend worden ter wille van de overzichtelijkheid van de gedachteontwikkeling. Bijv.:\n- parataxis: Alle mensen zijn sterfelijk. Socrates is een mens. Socrates is sterfelijk.\n- hypotaxis: Daar alle mensen sterfelijk zijn, is Socrates ook sterfelijk.
********
********
********
********De naam 'Parnassiens' verwijst naar een school van Franse dichters die van 1866 tot 1876 hun werken publiceerden in het literaire tijdschrift Le Parnasse contemporain (o.m. Leconte de Lisle, Sully Prud’homme en Mallarmé), gebruik makend van de naam van de vermaarde aan het dichterschap gewijde Griekse berg Parnassus . Als reactie tegen de romantiek streefden zij naar een onpersoonlijke, erudiete en formeel zeer bewerkte poëzie. Als voorloper vereerden ze Th. Gautier en diens principe van het l’art pour l’art (“Il n’y a de vraiment beau que ce qui ne peut servir à rien”, préface tot zijn Mademoiselle de Maupin, 1835). Een echo hiervan vindt men in de vernieuwing van de Vlaamse letteren aan het einde van de 19de eeuw, bijv. in Prosper van Langendoncks programmatische opstel ‘De Vlaamsche Parnassus’ (1888).
********
********
********
********Term uit de retorica voor de emoties die bij publiek of lezer opgewekt worden (movere). Bepaalde stijlmiddelen als exclamatio en hyperbool worden vaak gebruikt om pathos teweeg te brengen. Daar het veel sterker overkomt dan ethos, vinden we pathos in het genus sublime en wordt het vooral aangewend in de peroratio (zie ook pathopoia).\nVooral in het renaissancedrama komt het vaak tot spectaculaire uitbarstingen van emoties en hartstochten. Overdrijving kan leiden tot een negatieve waardering van pathos, tot pathetiek, hetgeen vooral gebeurde in en ten aanzien van de literatuur van het sentimentalisme.\nAristoteles onderscheidde naast het pathos als overtuigingsmiddelen het ethos (het eigen karakter van de redenaar) en de logos (de eigenlijke argumenten).
********
********
********
********
********Verzamelnaam voor tot schrijfmateriaal verwerkte huid van kalveren (vellum) of van schapen of geiten (pergamenum). In het Middelnederlandse taalgebied worden de benamingen perkament, vellum of velijn en francijn door elkaar gebruikt.\nPerkament ontstaat door de dierenhuid een aantal dagen te logen in kalk
********
********Peritekst is de term die de Franse structuralist Gérard Genette reserveerde voor die vormen van paratekst die in de onmiddellijke omgeving van een tekst voorkomen, zoals het voorwerk, de proloog, het voorwoord, het motto-1, de voetnoten, de genreaanduiding, de opdracht, e.d. Verder ook vormen van ‘materiële inkleding’ van een tekst zoals colofon, blurb, ISBN, barcode, enz.
********Indeling van de geschiedenis in tijdvakken om tot een ordening van het historisch materiaal te komen. Vooral in de kunst- en literatuurgeschiedenis is het gebruikelijk deze tijdvakken te benoemen met namen die nu eens een tijdsaanduiding betreffen, dan weer aan een bepaalde stijl zijn ontleend, en in nog andere gevallen een wijsgerig of godsdienstig stelsel aanduiden. Zo spreken we van klassieke oudheid, middeleeuwen, humanisme en renaissance, barok, verlichting, romantiek, naturalisme, impressionisme, symbolisme, modernisme etc. zonder er ons om te bekommeren dat hier indelingscriteria in het geding zijn die een volstrekt verschillende oorsprong hebben. Een dergelijke indeling is dan ook vanuit een wetenschappelijk standpunt bezien tamelijk arbitrair. In de eerste plaats is er een merkwaardige discrepantie in de omvang van de verschillende perioden: de middeleeuwen enige eeuwen, het naturalisme slechts enkele decennia. In de tweede plaats is het een indeling waarbij perioden benoemd worden met stijlbegrippen waarover vaak nauwelijks overeenstemming bestaat als het erom gaat wat er precies onder dient te worden verstaan (vgl. barok, rococo, art nouveau, neoromantiek e.d.). Om uit de problemen te komen zijn er verschillende voorstellen gedaan. \nSommige literatuurwetenschappers (Stuiveling, Sicking e.a.) gaan voor de periodisering uit van generaties van auteurs. Ze behandelen de literatuurgeschiedenis als een opeenvolging van groepen auteurs die van ongeveer dezelfde leeftijd zijn. Hoe exact een dergelijke ordening ook moge lijken, een bezwaar ertegen is dat auteurs van zeer verschillende werken in één groep worden ondergebracht. Bij deze werkwijze is de auteur het criterium en niet het werk zelf. \nEen ander voorstel (Wellek, Teesing e.a.) gaat uit van de werken zelf. Hierbij gaat het erom de dominante factoren die een reeks werken kenmerken in een bepaalde tijd op te sporen en zo wat men noemt een periodecode vast te stellen. De dominantie van zo’n periodecode zou dan bepalend zijn om van een bepaald tijdvak te spreken, terwijl de afsluiting ervan bepaald wordt door de afname van de tot die code behorende factoren. Schematisch zou men het als volgt kunnen voorstellen: werken met de eigenschappen a-b-c-d-e-f behoren tot de periode X, en werken met de eigenschappen d-e-f-g-h-i-j niet meer, maar wel tot periode Y. Uit het gegeven voorbeeld wordt dan tevens duidelijk dat er van een zekere overlapping in opeenvolgende perioden sprake kan zijn, dus van een zekere geleidelijkheid. \nIn andere publicaties over dit onderwerp (Tynjanov, Kunne-Ibsch e.a.) worden deze periodecodes gezien als een periodiek systeem met een cyclisch karakter (opkomst-hoogtepunt-navolging-bestrijding-alternatief-opkomst-etc.), waarbij duidelijk sprake is van een dialectisch proces. Aflossing van het bestaande periodesysteem betekent niet noodzakelijk de uitschakeling van het gehele systeem, maar kan bijv. incorporatie inhouden van oudere dominante factoren, die dan vaak ondergeschikt gemaakt worden aan de nieuwe eigenschappen. De polysysteem(theorie) biedt een mogelijk model om dergelijke verschuivingen in kaart te brengen.\nSinds Jauss is hierin ook wel de verwachtingshorizon van de lezer betrokken. Lezers lezen een tekst met een bepaalde verwachting t.a.v. de literaire codes die zo’n tekst kunnen beheersen. Doorbreking van die verwachtingen kan op den duur leiden tot nieuwe verwachtingen, zodat een nieuw literair procedé, dat aanvankelijk perifeer begon, geleidelijk terrein kan winnen. Bovendien, schrijvers zijn zelf ook lezers van literaire teksten waarop zij in hun werken dan weer kunnen reageren door zich ertegen af te zetten of bepaalde procedés over te nemen (intertekstualiteit).\nOok op dit soort opvattingen over periodisering is inmiddels kritiek gekomen. Zo wordt bijv. gesteld dat het begrip code in de genoemde theorieën nauwelijks gedefinieerd wordt. Hoe verhouden zich bijv. de verschillende factoren die tot een periodecode behoren? Zijn ze van dezelfde importantie bij onderlinge vergelijking? Zijn dezelfde codes in verschillende perioden van gelijke importantie? Deze en dergelijke vragen verhinderen intussen niet dat men gewoonlijk blijft werken met de eerder genoemde periodebegrippen, maar wel in het besef van het voorlopige en discutabele karakter ervan.
********Vorm van theatermachinerie vanaf het einde van de 15de eeuw, toen men permanente scènes begon te bouwen. Het waren draaiende, prismavormige toestellen, waarop aan elk van de drie zijden een andere achtergrond aangebracht kon worden.
********De periëgese is de Oudgriekse voorloper van de reisgids, met beschrijving van landen, gebouwen, monumenten, kunstwerken, enz. Bijv. Pausanias’ periëgese over Griekenland. Zie ook reisbeschrijving. 
********De perifrase is een stijlfiguur waarbij men een omschrijving i.p.v. het eigenlijke woord geeft. Synoniem: circumlocutio (Lat. uit circum-loqui = rondom iets spreken
********
********
********
********Vorm van reisbeschrijving in de Griekse oudheid, nl. een beschrijving van reizen langs vreemde kusten, bedoeld als reisgids of als avonturenrelaas. Bijv. Arrianus’ periplous over de Zwarte Zee of de reisbeschrijving van de Carthager Hanno.
********
********
********
********
********
********Multimediaal genre dat in zekere mate vergelijkbaar is met de strip, maar dat verhalen vertelt d.m.v. een sequentie van foto’s eerder dan tekeningen. Het wordt, net als de strip, bijna automatisch gecatalogeerd als een vorm van triviaalliteratuur. Het medium wordt zo echter verkeerdelijk vereenzelvigd met één enkele van zijn verschijningsvormen, namelijk de sentimentele fotoroman die na WO II in vele damesbladen een zekere plaats verworven heeft. De povere uitwerking van zowel scenario als fotografie, het repetitieve karakter en de reactionaire ideologie die in de meeste van deze verhalen wordt uitgedragen, hebben het genre een kwalijke artistieke reputatie bezorgd. Vandaag is de functie van dit type literatuur voor een groot deel overgenomen door de soaps.\nDe massale verspreiding van de pulpfotoroman mag echter andere vormen van fotoliteratuur niet uit het oog doen verliezen. Aan de ene kant zijn immers een aantal auteurs begonnen met het vernieuwen van het genre van binnen uit. In hun dikwijls tekstloze fotoromans gebruiken ze een complex literair scenario en streven ze naar een optimaal gebruik van de mogelijkheden van fotografie en montage (bijv. B. Peeters, Droits de regards, 1985 en M.F. Plissart, Aujourd’hui, 1993). Aan de andere kant neemt ook de fotografie zelf langzaam afstand van het ideaal van de ‘unieke’ en ‘ongekunstelde’ opname, zodat er ruimte vrijkomt voor het werken met geënsceneerde fotosequenties. Belangrijke namen hierbij zijn o.m. Walker Evans (Let us now praise famous men (1941), in samenwerking met James Agee), Ed van der Elsken (Een liefdesgeschiedenis in Saint-Germain des Prés, 1954), Robert Frank (The Americans, 1957) en, voor een meer recente periode, Duane Michals, John Berger & Jean Mohr en Raymond Depardon. Zie ook cineroman en graphic novel.
********Aan de beeldende kunst ontleende term voor de suggestieve kracht die van een tekst uit kan gaan, d.w.z. de zintuiglijke voorstelling die men zich kan maken van het in de tekst beschrevene. Men spreekt daarom ook wel van de aanschouwelijkheid van de tekst. In feite is de term een metafoor, omdat taal alleen langs indirecte weg de werkelijkheid kan weergeven. Men bedoelt er dan ook doorgaans evocatief, schilderachtig, levendig of iets dergelijks mee. Die zeggingskracht van de tekst wordt overigens niet alleen bepaald door het visueel voorstelbare, maar ook door de klank en het ritme.
********Het is de naam voor de dichterskring van de zeven tragici in Alexandrië en tevens voor de Franse dichterskring van de 16de eeuw. De laatste groep bestond eveneens uit een zevental dichters. Ze gaven vorm aan de  nationale renaissance in Frankrijk, naar het voorbeeld van Italië, door te streven naar verheerlijking, zuivering en opbouw van de Franse taal (taalbouw) en literatuur. Ze hebben veel invloed gehad op het ontstaan van de renaissancebeweging in Engeland en de Nederlanden. Aanvankelijk noemde de groep zich La Brigade
********Stijlfout die bij opzettelijk gebruik tot stijlfiguur kan worden: een voor de hand liggend aspect of een vanzelfsprekende eigenschap, die reeds impliciet aanwezig is in de benaming van het hele begrip, wordt nog eens extra verwoord. De meest voorkomende vorm is die van een substantief met een daarbij ten overvloede toegevoegd adjectief: bijv. een ronde cirkel, het rode bloed, de witte sneeuw. Logisch gezien is het pleonasme, evenals de tautologie, een vorm van woordovertolligheid. Sommigen zien beide als voorbeelden van een perifrase. Zie ook epitheton.
********Term uit de stijlleer, soms ook wel distinctio genoemd, bestaande uit een gevarieerde herhaling (repetitio). Kenmerkend is het accentueren van het betekenisverschil tussen leden van een woord- of zinsdeelherhaling. Het verschijnsel kan worden aangetroffen in veel gezegden, zoals in ‘een man, een man – een woord, een woord’. In het volgende citaat heeft het woord ‘muziek’ de tweede keer een specifieker betekenis dan de eerste keer:\neen taal, die zelf muziek ging zijn \ndoordat er echo’s in weerklonken\nvan een muziek, hem meegeschonken\nals waterkruik in de woestijn.\n(M. Nijhoff, VW, dl. 1, 1982, p. 507) 
********Omvattend genrebegrip ter aanduiding van teksten of tekstfragmenten die gekenmerkt worden door het gebruik van versregels, d.w.z. door regels die visueel herkenbaar zijn door een ongelijke dosering van het wit-1 in de rechter marge en soms ook in de linker marge. Poëzie werd tot in de 19de eeuw ook wel aangeduid als ‘dicht’ of ‘gebonden vorm’, waarmee ze werd afgezet tegen het proza als ‘ongebonden’ vorm.\nPoëzie kan zich, net als lyriek onderscheiden door een sterkere nadruk op het gebruik van klank en metrum of ritme en soms ook door een sterkere abstrahering van gebondenheid aan tijd en plaats. Daar staat tegenover dat kenmerken als klank, metrum en ritme evenzeer in epiek kunnen worden aangetroffen. Tal van middeleeuwse ridderromans zijn geschreven met gebruikmaking van poëtische middelen als rijm, metrum en onregelmatig regeleinde door toepassing van het wit. Ook de nadruk op gevoel en verbeelding in poëzie blijkt in de praktijk lang niet altijd  aan poëzie voorbehouden. De problematische relatie met de drie hoofdgenres lyriek, epiek en dramatiek laat zich ook illustreren aan die laatste, de dramatiek. Het klassiek toneel bijv. is doorgaans geschreven in verzen die dezelfde kenmerken hebben als poëzie: wit rond de versregels, metrum en rijm. Niettemin zullen we hier meestal niet van poëzie spreken, maar van drama, ook al zijn er sterke argumenten te geven voor het benoemen van de koren daarin als lyriek.\nDe Russische formalisten (Russisch formalisme) hebben erop gewezen dat er zoiets bestaat als de poëtische functie, waarmee ze aangaven dat poëzie bepaald wordt door factoren die de aandacht vestigen op de tekst als zodanig. Die opvatting kan geïllustreerd worden aan de hand van bijv. de readymade: door isolering van een tekst uit een reclamefolder in het wit, zoals bij elk ander gedicht, wordt zo’n tekst poëzie, zoals ook blijkt uit de opname in een literair tijdschrift. Als er dan ook nog sprake is van rijm en/of metrum wordt dat effect nog versterkt. Hierbij dient te worden aangetekend dat voor de Russisch formalisten de ‘poëtische functie’ niet alleen aan poëzie werd toegekend maar in alle literatuur aanwijsbaar is. Dat neemt niet weg dat poëzie over het algemeen eerder als literatuur wordt aangemerkt dan proza, omdat proza ook gebruikt wordt voor teksten die geen relatie met literatuur hebben. Doorgaans is poëzie een vorm van taalspel dat door de lezer als spel wordt herkend, hetgeen er voor de lezer toe leidt dat hij zich op dat spel met taal zal instellen en de poëtisch mededeling niet als normale referentiële boodschap zal opvatten.\nOok teksten die niet in verzen geschreven zijn, kunnen kenmerken vertonen die in poëzie voorkomen. Die kenmerken kunnen liggen op het terrein van de klank, de beeldspraak, de uitdrukking van gevoel en verbeelding e.d. Daarbij valt te denken aan het ritmisch proza van bijv. L. van Deyssel of aan de prozagedichten van Baudelaire en Rimbaud. Ook zgn. ‘monologische teksten, waarvan de inhoud niet de geschiedenis is’ hebben een poëtisch karakter. Men spreekt in dat verband wel van het lyrisch subject.\nIn sommige gevallen worden teksten vanwege de situatie waarin ze gebruikt worden als poëzie ervaren. Die situatie kan een herdenkingsbijeenkomst zijn of de imponerende stem van een spreker of de begeleidende muziek die men speelt, e.d. Zo kan een tekst door een voordrachtskunstenaar op een herdenkingsbijeenkomst gezegd, ervaren worden als poëzie, terwijl diezelfde tekst afgedrukt in een krant en op een ander tijdstip gelezen over kan komen als een stuk informatief proza zonder meer. De gebruikssituatie lijkt hier voor een groot deel de oorzaak van de mate waarin een tekst als ‘poëtisch’ of ‘lyrisch’ wordt ervaren (bij voorkeur gebruikt men hiervoor het adjectief!). ‘Poëtisch’of ‘lyrisch’ zijn dan voor de gebruiker vaak synoniem met ‘verheven’, ‘indrukwekkend’, ‘gevoelig’ of andere niet-alledaagse noties.\nZie ook mot-chose/mot-signe en proême.
********1. Algemeen: gedicht, lyriek (Eng. poem
********Aanduiding voor de dichter, veelal in ironische zin. In de literatuurgeschiedenis leeft de term voort in de samenstelling ‘Poëtenoorlog’, een - volgens Ter Laan - weinig verheffende reeks literaire twisten in de Nederlandse letterkunde van het eerste kwart der 18de eeuw, door Poot aan de kaak gesteld in zijn gedicht ‘Pöëtenstrijt’. Pejoratief gebruik als dit (een poëet is een minder soort dichter) hoeft niet altijd geïmpliceerd te zijn in de term. Als Bilderdijk schrijft: ‘De Dichtkunst des poëets, de Godsdienst van den christen, is één’ (De kunst der poëzy, 1807, vs. 386-387), dan is het woord ‘poëet‘ synoniem met (goed) dichter. In het huidige spraakgebruik komt het woord zelden voor en als het gebruikt wordt, dan is dat meestal - misschien mede onder invloed van het woord poëtaster - in ongunstige of ironische zin.
********Schriftelijke bestrijding van standpunten door twee of meer auteurs die zulke duidelijke verschillen van opvatting huldigen, dat ze elkaar in een pennenstrijd fel aanvallen. De polemiek kan op elk gebied van de cultuur betrekking hebben, maar de bekendste polemieken zijn toch gevoerd op het gebied van de godsdienst, politiek en kunst. Vooral in de literaire polemiek blijkt de overtuigingskracht van de deelnemers vaak eerder uit de stijl, die inventief en meeslepend kan zijn, dan uit de gebruikte argumenten. Polemieken kunnen gevoerd worden om de tegenstander(s) tot een ander standpunt over te halen, maar ze kunnen evenzeer tot doel hebben een getuigenis te zijn van een eigen, afwijkend inzicht. In dat laatste geval dient de polemiek om eigen opvattingen af te grenzen van die van anderen en zo duidelijkheid te scheppen over de eigen stellingname, zoals bijv. in veel nieuwe literaire tijdschriften of bij nieuwe stromingen het geval is. Literair-historisch is polemiek erg belangrijk, want ze toont de ontwikkeling die het literaire systeem doormaakt. Nieuwe stromingen manifesteren zich door o.m. polemiek waarin jongeren zich afzetten tegen bestaande tradities. Bovendien heeft polemiek een selecterend en kwaliteitsbewakend effect: sterk bekritiseerde teksten worden in de polemiek afgeserveerd. Vormen waarin de polemiek zich kan manifesteren zijn het pamflet, de kritiek, het essay en de beginselverklaringen van nieuwe literaire tijdschriften.\nEen beroemde polemiek is die van de Querelle des anciens et des modernes (Anciens et Modernes), waarbij in het laat 17de-eeuwse en begin 18de-eeuwse Frankrijk auteurs met moderne literaire opvattingen de normatieve autoriteit van de klassieken aanvielen. Een Nederlands voorbeeld daarvan is de pennenstrijd die aan het eind van de 17de eeuw ontbrandde door toedoen van het Frans-classicistische Nil Volentibus Arduum en die gericht was tegen het ongebonden toneel van Jan Vos en tegen de als onbeschaafd ervaren komedies van die tijd.\nDe Nederlandse literatuur is bijzonder rijk aan polemieken. Er zijn auteurs die een belangrijk gedeelte van hun faam ontlenen aan hun polemisch vernuft: Busken Huet, Van Deyssel, Van der Goes, Du Perron, Ter Braak, Hermans e.v.a. Een belangrijke polemiek ontstond in De Kroniek (1903) rond de reisbrieven van M. Bauer n.a.v. de kroning van de Russische tsaar. Belangrijk voor de Nederlandse literatuurgeschiedenis was voorts de polemiek in Forum naar aanleiding van D.A.M.Binnendijks bloemlezing Prisma (1930), door J.C. Bloem benoemd als de ‘vorm of vent’-discussie.\nIn Vlaanderen was J. Weverbergh in het tijdschrift Bok (1963-1964) een gevreesd polemist. Andere belangrijke Vlaamse polemisten zijn Hedwig Speliers (Wij, galspuwers, 1965) en Herman Brusselmans.\nEen grote bloemlezing uit de Nederlandse literatuur werd samengesteld door P. Vinken en H. van den Bergh in Het scherp van de snede: de Nederlandse literatuur in meer dan honderd polemieken (2010).
********Auteur van een uitzonderlijk uitgebreid oeuvre. Zo was de monnik Johannes Trithemius (1462-1516) een Duits auteur van een omvangrijk neo-latijns oeuvre dat hij onder de titel Clavis polygraphiae opdroeg aan keizer Maximiliaan.\nNiet zelden gaat het om professionele schrijvers voor wie literatuur in de eerste plaats een bron van inkomsten is, en die daarbij hetzij individueel opereren, hetzij in een team van schrijvers (schrijverscollectief). Daardoor wordt polygrafie wel eens geassocieerd met een gebrek aan artistieke integriteit (broodschrijver, potboiler)
********In de muziek is het de aanduiding voor de compositiewijze waarin de verschillende stemmen geheel of ten dele zelfstandig worden behandeld. In de literatuurstudie is het begrip geïntroduceerd door Mikhaïl Bakhtin om er de specifieke romankunst van Dostojevski mee aan te duiden. Diens romans beschouwt hij als polyfonische romans’, d.w.z. als een dialoog tussen een veelheid van onafhankelijke, vaak tegenstrijdige stemmen, zonder dat die door de auteur tot eenheid worden gebracht: elk personage blijft er het enige subject van zijn eigen woorden. Dit fundamenteel dialogisme wordt geplaatst tegenover het monologisme van de traditionele roman (type Oorlog en vrede, 1869 van Tolstoï), waar alles gedomineerd wordt door de stem van de auctoriële verteller, als strikte ‘homofonie’ dan wel als retorische heterofonie, d.w.z. een onder de verschillende stemmen van de personages verborgen ‘homofonie’. \nBij uitbreiding is het begrip polyfonie (meerstemmigheid) ook van toepassing op andere vormen van retorische heterofonie waar meerdere stemmen verschillende rollen spelen, zoals in de ironie en elke vorm van tekstrapportage (zie vrije indirecte rede) en dialoog waarin diverse ‘stemmen’ aan elkaar worden ontleend en/of met elkaar uitgewisseld. In laatste instantie is elk woord eigenlijk een reservoir van aangeslibde betekenissen die er hun onderkomen in hebben gevonden, om er bij elke taaluiting mogelijkerwijs mee geactualiseerd te worden. Zie ook intertekstualiteit.
********
********
********
********
********
********
********Benaming gelanceerd door de Russische filosoof en criticus Mikhaïl Bakhtin om de specifieke romankunst van Dostojevski mee aan te duiden omdat daarin verschillende 'stemmen' optreden. Het gaat daarbij om stemmen die onafhankelijk en vaak tegenstrijdig met elkaar in dialoog zijn, maar waarbij de auteur geen uitsluitsel aan de lezer biedt over wiens standpunt nu het juiste is. Bakhtin is van mening dat de romans van Dostojevski door dit type polyfonie getypeerd kunnen worden.
********
********
********Term die afgeleid is van porno (pornografie), waaraan men een ‘vrouwelijk’ suffix –a heeft toegekend ter vervanging van het gebruikelijke ‘mannelijke’ –o suffix. Daardoor wil men aangeven dat het om vrouwgerichte en vrouwvriendelijke pornografie zou gaan, in tegenstelling tot de traditionele vormen van het genre die vrouwen als object of instrument gebruiken om de mannelijke fantasie te prikkelen.
********Deeldiscipline of invalshoek van de semiotiek die hoofdzakelijk de relatie tussen teken en tekengebruiker bestudeert. Centraal staan vragen naar het precieze statuut van tekens voor de tekengebruiker (wat maakt een teken tot een zinvol en interpreteerbaar gegeven?), het proces van betekenistoekenning en de wijze waarop gegevens van contextuele aard mee de betekenis bepalen of beïnvloeden. Opvallend hierbij is wel hoe de nauwkeurige afbakening van een begrip als pragmatiek aanzienlijke problemen schept, doordat het toepassingsveld ervan onophoudelijk evolueert. Zo lijken de grenzen tussen semantiek (het onderzoek naar de relatie tussen tekens en datgene waarvoor zij geacht worden te staan, m.a.w. hun betekenis) en pragmatiek te verschuiven en te vervagen. Waar vroeger bijvoorbeeld connotatieve betekenisgegevens nogal eens als pragmatisch, als vrij willekeurig en relatief bijkomstig werden beschouwd, legt men tegenwoordig vooral de nadruk op het systematische en het intrinsiek semantische karakter ervan. Ook ‘pragmatische’ begrippen als totaalbetekenis en tekstcoherentie worden momenteel, onder invloed van de tekstlinguïstiek en de semiolinguïstiek, in een grammaticaal (semantisch en syntactisch) kader bestudeerd. Algemeen kan men dan ook stellen dat het woord pragmatiek vaak wordt aangewend als een soort verzamelterm voor allerlei uiteenlopende verschijnselen die (nog) niet tot de syntaxis of de semantiek gerekend kunnen worden.\nEen van de meest invloedrijke en vruchtbare onderzoeksdomeinen van de pragmatiek vormt wellicht het onderzoek naar taalhandelingen of taaldaden (Eng. speech-acts). Zie ook performance-1.
********Term afkomstig van M.H. Abrams voor een van de vier mogelijke literatuurbenaderingen met betrekking tot de functie van literatuur. Pragmatische literatuur is de literatuur waarin de auteur zich een buiten de literatuur zelf gelegen doel stelt en de lezer zodanig wil beïnvloeden dat een adequate respons verwacht mag worden. Literatuur is in deze opvattingen dus een middel om te onderwijzen, op te voeden of een lezer tot sociale of politieke activiteit aan te zetten. De term pragmatische literatuur dekt dan ook overeenkomstige literatuurtypen als onzuivere poëzie en tendensliteratuur en vertoont overeenkomsten met de term engagement. Een heel scala van tekstsoorten kan men onder de pragmatische literatuur rangschikken, zoals didactische literatuur, religieuze poëzie, politieke en sociale literatuur, propagandaliteratuur e.d.\nEigenlijk spreekt Abrams niet over pragmatische literatuur, maar over pragmatische theorieën over literatuur. De term is in feite alleen in die zin bruikbaar, omdat er dan geen tekstsoort mee wordt aangeduid, maar een literatuuropvatting. Als tekstsoort zou pragmatische literatuur nauwelijks af te grenzen zijn van de andere categorieën die Abrams noemt: de mimetische (mimesis), de expressieve en de objectieve categorieën (autonomiebewegingen, l'art pour l'art, zuivere poëzie).
********Erotische dichtvorm die zijn naam dankt aan Priapus, de god van de vruchtbaarheid, in de beeldende kunst voorgesteld met een opmerkelijk grote fallus. De priapee concentreert zich op de fysieke kanten van de seksualiteit. Vaste thema´s zijn  o.m. het betreuren van het verlies van seksuele potentie, het bespotten van de maagdelijkheid, het uitvergroten van erotische kwaliteiten. Daarbij wordt vaak gebruik gemaakt van verhullende beeldspraak voor geslachtelijke kenmerken, zoals in het hier gegeven voorbeeld ´Op Priaap´ van Johannes Van Someren uit diens Uyt-spanning der vernuften, bestaende in geestelijcke ende wereltlijcke poësy (1660):\nHoe baert ghy dus op myn dat ick stae sonder hemt,\nJupijn voert ’t blixem-vuur, en niemandt dunckt het vremt,\nEn Mars vertoont syn swaerd, Apoll’ syn Sonne-stralen,\nDiaen en schaemt haer niet het wildt uyt ’t bosch te halen,\nMinerva deckte noyt haer langh-gevoerde lans,\nNoch Hercules syn knods, voor Vrouwen of voor Mans.\nWaerom verwyt men my de naecktheyt myner leden,\nVerloor ick dit geweer, wie dee’ my offer-beden.\n(G. Komrij, De Nederlandse poëzie van de zeventiende en de achttiende eeuw in duizend en enige gedichten, 1986, p. 449)\nHet genre dat al in de klassieke oudheid werd beoefend, kende in de 16de en 17de eeuw een opvallend succes, met name in Frankrijk. De vaak blasfemische en pornografische (pornografie, priapische literatuur) aspecten hadden ook een religieuze- of maatschappijkritische bijbedoeling.\nIn de Nederlandstalige letterkunde maakt het genre o.m. deel uit van het werk van Willem Bilderdijk. Een vertaling van de klassieke priapeeën uit het Latijn werd verzorgd door H.J. van Dam onder de titel Priapea (1994) en een bloemlezing werd samengesteld door J. Seurel: Priaap ontknoopt: een tuiltje Nederlandse priapeeën (1984).\n\n\n\n\n\n\n\nAfbeelding van de vruchtbaarheidsgod Priapus. [bron: Wikipedia].
********Naam ontleend aan de vruchtbaarheidsgod Priapus, in de beeldende kunst afgebeeld met een sterk uitvergrote fallus. Aan Priapus werd een groot aantal Griekse en Latijnse gedichten (priapee) opgedragen die een onverbloemd erotisch karakter hebben. Deze teksten hadden doorgaans de bedoeling om onvruchtbaarheid te bezweren.\nDe priapische gedichten in het Corpus priapeorum (1ste eeuw na Chr.) hebben echter overwegend een obscene inhoud. Bij uitbreiding gebruikt men daarom de term voor alle vormen van erotische literatuur of voor pornografie in het algemeen.
********Versmaat bestaande uit een glyconeus (drie trocheeën, waarvan één catalectisch, en een dactylus) en een pherecrateus (twee trocheeën en een dactylus), gescheiden door een cesuur (diaeresis-1): // . Zij komt vaak voor in priapeeën (obscene schertsgedichten) en in de lyriek van Sappho en Anacreon
********Term uit de retorica voor één van de mogelijkheden van metaplasme, nl. het toevoegen van letters of een lettergreep aan het begin van een woord ten behoeve van het juiste metrum in poëzie of een welluidender formulering in proza, zonder dat betekenisverandering optreedt. Een voorbeeld van prothesis is het gebruik van ‘geheel’ in plaats van ‘heel’. Bij Gezelle kan men het volgende voorbeeld aantreffen:\nbemint men ze alle twee, en zij, \nbeminnen ze ook malkanderen\n\ngebroederlijk: 't is zoet erbij\nte wandelen, te wandelen.\n(V.E. van Vriesland, Spiegel van de Nederlandse poëzie door alle eeuwen, 1955, p. 632) 
********Term uit de retorica voor de eerste schooloefeningen in retorische vaardigheden, die voorafgaan aan het uitgebreidere curriculum van de exercitatio. Bij de progymnasmata ging het nog niet om het leren samenstellen van gehele redevoeringen, maar om het uitwerken van stellingen, om anekdotes (chria) en kleine toespraakjes (sermocinatio). 
********
********Aanhechting van een onbeklemtoond eenlettergrepig woord aan een onmiddellijk volgend woord. Proclisis komt, net zoals enclise (aanhechting aan een voorgaand woord) vaak voor in Middelnederlandse teksten. Bijv. ‘therte’ (het hart).
********
********In de antieke retoriek de aanhef van of inleiding op een werk (gedicht, redevoering, dramatische tekst, e.d.). Zie ook proloog.
********Stijlfiguur en retorisch procédé voor het herhalen (Lat. synoniem redditio) of het verduidelijkend toevoegen (Lat. synoniemen subiunctio en subnexio) van woorden in een zin of vers. 
********Oorspronkelijk, in het antieke theater, een verhoogde stellage met de toegangsdeuren tot de scène en de trappen naar de halfcirkelvormige orkestruimte voor de koren. Doordat deze laatste in de hellenistische periode minder belangrijk werden, kreeg het proscenium de functie van het eigenlijke speeloppervlak: het werd uitgebreid met parascenia (zijvleugels) en opgesmukt met decoratieve elementen, verschuivende wanden e.d. (zie ook theatermachinerie, aulatheater). In het moderne theater (zgn. Guckkastenbühne) wordt met de term proscenium het voorste speelvlak tussen het gordijn en de orkestruimte aangeduid.\n\n\n\n\n\n\n\nTheaterbouwtekening met proscenium. [bron: R. & H. Leacroft, Theatre and playhouse (1984), p. 203].
********Processielied dat, onder begeleiding van een aulos (dubbelfluit, te vergelijken met onze hobo), werd gezongen terwijl de gelovigen naar de tempel of het altaar schreden
********
********Term uit de prosodie ter aanduiding voor de tekens die gebruikt worden bij de materiële analyse van de klank, vooral in poëzie.\nOp het gebied van het timbre (klankkleur) hanteert men meestal letters voor de verschillende rijmklanken, mede voor inzicht in een eventueel rijmschema. Voor de kwaliteiten van klinkers en medeklinkers kunnen de fonetische tekens worden gebruikt zoals gangbaar in de taalkunde.\nOp het gebied van het metrum geeft men doorgaans de heffing aan met een liggend streepje boven de syllabe (-), en de daling met een omgekeerd boogje (ˇ). Grenzen tussen de ene versvoet en de andere worden veelal aangegeven met een schuine streep (/). Dit alles kan zijn nut hebben voor een eventuele verwerking van de beschrijving van de versregels (vers-1) in de statistische methode. Voor de leesmogelijkheden op het niveau van het ritme hanteert men soms tekens die gebruikt worden in de notatie van muziek. Dit geldt voor zaken als nootlengte, rust en maatverdeling, maar ook voor die als versnelling en vertraging, klankvolume en toonhoogte.
********
********
********De hoofdrolspeler in een literair werk, doorgaans een dramatische tekst, die samen met de overige dramatis personae door tegengestelde zienswijzen of handelingen het conflict en de daaruit voortkomende plot bewerkstelligt. Zo is in P.C. Hoofts Geeraerdt van Velsen (1613) Geeraerdt van Velsen de protagonist en graaf Floris diens antagonist.
********Term uit de retorica voor het eerste, onderschikkende, deel van een volzin (periodus-1) of versregel waarin de voorwaarden staan waaraan de inhoud van het tweede deel, de erop volgende hoofdzin (apodosis), dient te voldoen. Vaak betreft het zinnen met een antithese van het type ‘als ..., dan ...’.\nEen voorbeeld van zinnen met protasis en apodosis zijn de twee laatste strofen van het anonieme ‘Vermakelyk-lied’ uit Apollo's St. Nicolaasgift aan Minerva (ca. 1730):\nZal dat Kind zyn gelyk de Vaar,\nTussen den Haag,\nDan zal het zyn een Sneukelaar,\nTussen den Haag en Leye, Leye, Leye,\nTussen den Haag en Leydzendam.\nZal dat Kind zyn gelyk de Moer,\nTussen den Haag,\nDan zal het zyn een mooje Hoer,\nTussen den Haag en Leye, Leye, Leye,\nTussen den Haag en Leydzendam.\n(G. Komrij, De Nederlandse poëzie van de 17de en 18de eeuw in 1000 en einige gedichten, 1986, p. 957-960).
********Veronderstelde of werkelijk bestaande tekst waarop een literair werk, blijkens de presentatie ervan, zou teruggaan. Een voorbeeld hiervan is de correspondentie waaruit een uitgever een aantal brieven zou hebben/heeft geselecteerd die in romanvorm (briefroman) aan de lezer wordt aangeboden. Zie ook tekstbewerking. Zo voorziet Maria Stauffacher de schrijver van Ferdinand Huyck (1840) zogenaamd van een handschrift dat zij bezit, waarmee Van Lennep de echtheid van het vertelde wil onderstrepen. 
********Tot de Nederlandse prototypografie rekent men een aantal ongedateerde en niet gelocaliseerde drukken waarvan men aanneemt dat dat de oudste drukken uit de Nederlanden zijn die met losse letter zijn gedrukt. Ze dateren wellicht uit de jaren 1466-1479. De Middelnederlandse Spieghel der menscheliker behoudenesse is met twee drukken in de overwegend Latijntalige prototypografie vertegenwoordigd. Ook een aantal schoolboekjes is in deze periode gedrukt. Het staat inmiddels vast dat de incunabelen uit de periode van de prototypografie niet vervaardigd zijn door Laurens Janszoon Coster in Haarlem. De Costeriana – zoals de producten van de prototypografie tot voor kort werden genoemd – zijn ontsproten aan de fantasie van Hadrianus Junius die in de tweede helft van de 16de eeuw het verhaal over de uitvinding van de boekdrukkunst door Coster in Haarlem de wereld in gestuurd heeft.\nDe vroegst gedateerde drukken in de Nederlanden komen uit de werkplaatsen van Nicolaus Ketelaer en Gherardus de Leempt in Utrecht (1473), Dirk Martens en Johan van Westfalen in Aalst (1473), William Caxton in Brugge (1473), Colard Mansion eveneens in Brugge (1473?) en Johan Veldener in Leuven (1474).
********Concept binnen de cognitieve wetenschappen (geïntroduceerd door Eleanor Rosch) dat een belangrijk principe aanduidt waarmee we begrippen en categorieën vormen. Ook in de literatuurstudie, vooral in zijn cognitief geïnspireerde vormen (zie cognitieve literatuurwetenschap), wordt de prototypetheorie toegepast.\nIn tegenstelling tot de structuralistische traditie in de semantiek, die vaak werkt met discrete, zelfs binair gedefinieerde categorieën, impliceert de prototypetheorie dat de leden die tot een bepaalde categorie behoren, ‘min of meer’ typische vertegenwoordigers kunnen zijn van die categorie, volgens een glijdende schaal van lidmaatschap. Eerder dan bijv. ‘vrijgezel’ in structuralistisch-binaire zin te definiëren als [mens+, mannelijk+, volwassen+, gehuwd-], zal een prototypische definitie benadrukken dat een ongehuwde man van 24 jaar oud of een priester op veel minder typische manier als “vrijgezel” kan worden beschreven dan bijv. een seculiere celibatair van 48 jaar oud. Op gelijkaardige wijze is in onze cultuur een mus een meer typische vertegenwoordiger van de categorie ‘vogel’ dan een kip of een pinguïn. Bepaalde categorieën vertonen op deze wijze meer centrale en meer perifere zones, ze vertonen onduidelijke grenzen (zgn. ‘fuzzy boundaries’) en ze kunnen overlappen met andere prototypisch geordende categorieën.\nDergelijke flexibele principes van conceptvorming en categorisering kunnen zeker in de literatuurstudie hun nut bewijzen. Denk aan de problematiek van de literaire genres (of aan het concept literatuur zelf): naast teksten die de ‘wetten’ van een genre strikt volgen en daardoor dat genre in hoge mate belichamen (zodat ze eventueel zelfs als model ervan kunnen gaan functioneren), zal men ook minder typische voorbeelden van het genre vinden, zelfs teksten die moeilijk herkenbaar zijn en ook kenmerken van andere genres vertonen, of teksten die zo idiosyncratisch zijn dat ze zich helemaal onttrekken aan elke poging tot classificatie. De prototypetheorie laat ook toe historische veranderingen in de conceptvorming te beschrijven: wat bijv. aanvankelijk een perifere manifestatie van een (genre) prototype was, kan evolueren tot het prototypische centrum van een nieuw (genre) concept. Zo was In cold blood van Truman Capote (1966) aanvankelijk vooral een atypische roman en geldt hij nu vooral als een typische vertegenwoordiger van het genre van de faction. Zo is op dit moment Mary Shelley’s Frankenstein (1819) een prototype geworden van de gothic novel, terwijl het bij zijn verschijnen aan het begin van de 19de eeuw nauwelijks met het toen bloeiende genre werd geassocieerd. Toegepast op literaire en culturele praktijken vertoont de prototypentheorie aldus interessante verwantschappen met de polysysteem(theorie). Zie ook teksttype, typologie.
********Benaming van 150 oorspronkelijk in het Hebreeuws geschreven religieuze liederen die verzameld zijn in het Boek van de Psalmen, het eerste van de zgn. ‘Geschriften’ in de Hebreeuwse Bijbel. De Hebreeuwse titel is ‘tehilliem’ (lofzangen). Van de oorspronkelijke versie zijn er 50 anoniem, 73 worden toegeschreven aan koning David en van de overige auteurs noemt men de namen van o.a. Mozes, Salomo, Asaf en Ethan. Feitelijk echter kan men van geen enkele psalm met zekerheid de auteur aanwijzen. De redactie van deze 150 liederen vond plaats over een periode van acht eeuwen (10de - 2de eeuw v. Chr.). Voor de datering moet men zich vaak beperken tot de aanduiding of een psalm vóór, tijdens of na de ballingschap (587-538) geschreven is. Vanaf de middeleeuwen zijn de psalmen vele malen als psalmberijming of anderszins vertaald en bewerkt en voor de zang op muziek gezet (zoals de souterliedekens).\nDe psalmen zijn opgebouwd uit verzen die uit twee of drie vrij korte, ongeveer gelijke delen bestaan. Hoe deze verzen ritmisch gestructureerd zijn, blijft een open vraag. Wel zijn de onderdelen van een vers met elkaar verbonden door het parallellisme van de versdelen, ook wel ‘gedachterijm’ of parallellismus membrorum genoemd. Deze stijlvorm, die typisch is voor het Semitische denken, heeft volgens velen in de psalmen een hoogtepunt bereikt.\nDe psalmen kunnen volgens diverse criteria in groepen worden verdeeld. Zo spreekt men van lyrische (lyriek) en niet-lyrische gedichten. Gunkel onderscheidt verschillende soorten lyrische psalmen: hymnen (bijv. ps. 8), individuele en collectieve klaagliederen (bijv. ps. 3 en 44), dankliederen (bijv. ps. 30 en 67), troonsbestijgingliederen (bijv. ps. 79), koningspsalmen (bijv. ps. 2). Als niet-lyrisch psalmtype noemt men bijv. het leerdicht (ps. 1). Volgens andere indelingscriteria spreekt men ook van pelgrims- of bedevaartpsalmen (ps. 84), haat- en vloekpsalmen (ps. 109), e.a.\nWegens het succes van de psalmen in de christelijke wereld ontstonden in de middeleeuwen psalmvertalingen in het Latijn en in de volkstaal. Vooral onder invloed van de reformatie werden later Duitse, Franse en Nederlandse psalmberijmingen gemaakt. Het zijn bewerkingen van de Hebreeuwse psalmen tot strofische (strofe) rijmende gedichten, waarbij de strofevorm vaak in de lijn ligt van het volkslied. De oudste Nederlandse berijmingen zijn de zgn. souterliedekens. Vooral de Duitse en Franse psalmberijmingen zijn zeer belangrijk geweest. Zij werkten immers inspirerend en vormgevend in op de lyriek in de volkstaal. Bijv. Cl. Marot, Trente Pseaulmes de David (1537), B. Waldis, Der Psalter (1553) en Ph. van Marnix van St.-Aldegonde, Het Boeck der Psalmen Davids (1580).\nTen aanzien van de nummering is er een verschil tussen de psalmen in de Nederlandse Statenvertaling en die in de katholieke vertaling (de Latijnse Vulgaat). De Statenvertaling, die de originele indeling volgt, heeft vanaf psalm 9 een andere indeling dan de Vulgaat
********
********
********
********Werk dat zich uitgeeft voor een vertaling van een origineel dat in feite niet bestaat. Dit kan om allerhande redenen gebeuren: schrik voor censuur of repressie, onzekerheid over de eigen creatie, spel met de lezer, enz. Een bekend voorbeeld uit de literatuurgeschiedenis is H. Walpoles The castle of Otranto (1764), dat in zijn eerste editie als vertaling van een Italiaans origineel werd voorgesteld en pas nadien, op grond van het succes dat het werk kende, onder de naam van de auteur verscheen. Een recenter voorbeeld is Il nome della rosa (1980) van U. Eco (zie ook mystificatie).
********Methode voor het analyseren en interpreteren van literaire werken, gebaseerd op inzichten van de psychoanalyse, maar ook aangepast aan een specifiek doel: een complexe literaire persoonlijkheid analyseren (de auteur-in-zijn-tekst kan niet op de divan worden gelegd). Op grond van tekstuele gegevens tracht deze structuralistisch geïnspireerde methode al dan niet bewust gewilde of gedachte relaties bloot te leggen, om zo te komen tot de reconstructie van de onbewuste persoonlijkheid van de schrijver als primaire bron van de artistieke creatie. Door zgn. ‘superposities’, d.w.z. het op elkaar leggen van de verschillende werken van een auteur (eventueel fragmenten van één tekst), komt men op het spoor van steeds terugkerende woorden (eventueel motieven, of zelfs personage-groepen). Deze worden geïnterpreteerd in hun onbewuste samenhang als symptomen, als ‘obsederende metaforen’, die op hun beurt geclusterd worden tot een elementair patroon dat de persoonlijke mythe van de auteur reveleert. Wegbereider was Gaston Bachelard (zie fenomenologische literatuurstudie)
********Vorm van chrie, nl. een veelvoudige vraag die niet, in tegenstelling tot een eenvoudige, specifieke vraag, met ja of nee kan worden beantwoord, maar slechts met een veelheid van (ant)woorden. Bijv.: 'Waar was je op dat moment en wie kan dat getuigen?'. 
********
********
********
********Term uit de dramatheorie van Aristoteles voor het zuiverend effect van de zelfondervraging van de toeschouwer, teweeggebracht door het bijwonen van een tragedie. De kijker die meeleeft met de tragische held beweegt zich in het spanningsveld van vrees en medelijden met de held en wordt daardoor gezuiverd. Het catharsisbegrip van Aristoteles moet gezien worden als een reactie op de afwijzende mening van Plato dat toneel verwarring teweeg brengt in de ziel doordat het de hartstochten aanwakkert. Volgens Aristoteles is de tragedie precies in staat de emoties tot uiting te brengen en ze daardoor te reguleren.\nDeze visie op catharsis steunt op Aristoteles’ Peri Poiètikès, 1449b. De volgende definitie van de tragedie wordt daar gegeven: \nzij is de uitbeelding van een hoogstaande en afgeronde handeling, van een voldoende omvang, uitgewerkt in stijlvormen die ieder aangepast zijn aan de verschillende onderdelen, niet verteld maar geacteerd, en die door medegevoel en angst de zuivering van dergelijke affecten bewerkt. \nDe interpretatie van deze passage blijft echter een twistpunt onder de literatuurtheoretici. Sommigen verklaren de catharsis in morele zin, anderen beklemtonen de psychologische of de medische betekenis van de woorden. Volgens nog anderen moet de Aristotelische catharsis echter niet receptioneel verstaan worden als morele, psychologische of medische zuivering (effect op de toeschouwers), maar heeft het begrip in esthetische zin betrekking op de held in de tragedie zelf (effect op het verloop van de tragedie).\nIn ruimere zin wordt de term catharsis gebruikt voor het zuiverend, therapeutisch effect dat om het even welk soort literair werk (ook verhalend proza en lyriek) kan hebben op de lezer of de schrijver. Zie ook bibliotherapie.
********
********Retorica of ars retorica is de leer van de welsprekendheid, een van de artes liberales uit het trivium, nl. de op de praktijk gebaseerde theorie omtrent de techniek van een goede mondelinge taalbeheersing (ars bene dicendi
********Term uit de stijlleer voor een onechte vraag, ook wel interrogatio of schijnvraag genoemd. De spreker of schrijver verlangt geen antwoord, maar gebruikt de vraagvorm om meer nadruk op het gezegde te leggen of om zijn publiek aan het nadenken te zetten. Bijv. ‘Zijn wij geen broeders?’ (i.p.v. Wij zijn toch broeders!).\nDat nadruk een belangrijke functie van de retorische vraag is, blijkt ook uit het feit dat het vraagteken soms vervangen wordt door het uitroepteken, zoals in het gedicht ‘Kerstnacht’ van M. Nijhoff:\n Is de wereld soms niet een paradijs!\n(VW, dl. 1, 1982, p. 139)
********1. Aanduiding voor het geheel van de 'relational elements of sound' (R. Wellek & A. Warren), het accentverloop, in de klank van de natuurlijke gesproken taal. Ten aanzien van het Nederlands (en de overige Germaanse talen) was men, tot het midden van de 20ste eeuw, van mening dat het dynamisch accent overheerste. Blijkens meer recent experimenteel perceptieonderzoek zijn het vooral het melodisch accent en het duuraccent die het ritme van de gesproken taal blijken te bepalen.\nBij klankexpressie in het algemeen en bij die van het ritme in het bijzonder dient men een onderscheid te maken tussen het fysische verschijnsel van de klankrealisatie (meetbaar bij proeven in het fonetisch laboratorium) en de psychologische ervaring van het ritme bij de individuele spreker of luisteraar. Dit onderscheid is van belang omdat uit experimentele ervaring blijkt dat het niet altijd identiek is wat twee of meer verschillende taalgebruikers ervaren bij het spreken of horen van eenzelfde groep woorden of zinnen.\n2. Term uit de prosodie  voor een complex verschijnsel dat berust op het accentverloop in een literaire tekst. Wanneer dat accentverloop volstrekt regelmatig is en een vast patroon vormt, spreekt men van metrum of maat. Omdat bijna geen enkel metrisch gedicht zo’n volstrekt regelmatig patroon vertoont, kan het metrisch schema dan ook opgevat worden als een abstract en illusoir patroon. Steeds zijn er afwijkingen van het metrisch schema: omzettingen van beklemtoond naar onbeklemtoond, lage toppen (onderbetoning) tegenover hoge dalen (overbetoning), tempoversnellingen of –vertragingen, pauzes, etc. Maar steeds schemert het metrisch schema daar doorheen, zodanig dat men het metrum de grondslag kan noemen waarop ritme varieert. Poëzieritme is maar hoogst zelden metrisch zuiver, en Vestdijk spreekt daarom van ‘het conflict tussen metrum en rhythme’ (De glanzende kiemcel, 2007, p. 66).\nVaak zullen dichters om te ontkomen aan een vaste cadans (die gemakkelijk een dreun kan worden in poëzie) gebruik maken van middelen die dat vaste patroon doorbreken, zoals antimetrie, polymetrie of het gebruik van pauzes. Men kan ook denken aan het toevoegen van onbeklemtoonde lettergrepen, zoals in ‘ene, tweeë, drieë’ om de maat van de wals weer te geven.\nIn de gesproken omgangstaal of in het proza is doorgaans geen sprake van metrum. Men spreekt dan wel van prozaritme, een ritme dat overigens ook voor kan komen in het vrij vers-1.\nDe termen ‘metrum’ en ‘ritme’ liggen in elkaars verlengde. Dikwijls worden ze gebruikt alsof ze synoniem zijn. Zo spreekt men van ‘dalend ritme’ of ‘stijgend ritme’ wanneer resp. de klemtoon vooraan ligt dan wel achteraan, zoals in 'wāarde, resp. 'gedāan'. In feite is hier sprake van metrische verschijnselen en zou men hier dus beter kunnen spreken van dalend metrum, resp. stijgend metrum.\nMetrum en ritme van poëzie bieden specifieke mogelijkheden aan componisten om teksten op muziek te zetten (lied). Ritme kan de componist creëren door het aanbrengen van rusten, verlenging of verkorting van noten e.d.\n3. In overdrachelijke zin wordt de term 'ritme' ook wel gebruikt voor de zielsbeweging die door een literair werk golft en die een bepaald levensritme releveert, via zinsbouw, beeldspraak, klankexpressie, tijdsverhoudingen e.a. Zo wordt in het verhaalonderzoek de term 'ritme' vaak gebruikt om het globale of veranderlijke tempo in de relatie verteltijd/vertelde tijd aan te geven, of om een structuur aan te duiden die gekenmerkt wordt door herhaling (bijv. spiegelteksten, contrastwerking).
********Bijtende spot, verwant met ironie, maar verhevigd en bitterder van toon. Terwijl het effect van ironie gelegen is in een ambigue formulering (discrepantie tussen impliciete, bedoelde betekenis en expliciete verwoording), kan sarcasme ook direct zijn. Het verschijnsel kan in allerlei genres optreden: polemiek, satire, scheldsonnet, of bepaalde vormen van kritiek zoals parodie en pastiche-2. Heel wat voorbeelden van bijtend sarcasme treft men aan in de kritische geschriften van L. van Deyssel en bij Multatuli. Multatuli, door Huet de ‘virtuoos van het sarcasme’ genoemd, zegt over dit verschijnsel in Idee 324: ‘De hevigste uitdrukking van smart is sarkasme’. Een voorbeeld van indirect, relativerend sarcasme vindt men in Elsschots gedicht ‘Moeder’, waarin de verlepte titelheldin als volgt wordt toegesproken:\nEr is niets aan te doen, zoals gij ziet.\nDrink dus een borrel bij een passend lied,\ndaar schele Piet reeds met uw teenen trekt.\n(VW, 1960, p. 732)\nTer vergelijking, van dezelfde dichter een voorbeeld van direct sarcasme, uit ‘Het huwelijk’:\nHij vloekte en ging te keer en trok zich bij den baard\nen mat haar met den blik, maar kon niet meer begeeren,\nhij zag de grootsche zonde in duivelsplicht verkeeren\nen hoe zij tot hem opkeek als een stervend paard. [...]\nHij dacht: ik sla haar dood en steek het huis in brand.\nIk moet de schimmel van mijn stramme voeten wasschen\nen rennen door het vuur en door het water plassen\ntot bij een ander lief in eenig ander land.\n(VW, 1960, p. 739).\nAndere bekende sarcasten zijn Van Deyssel, Ter Braak, W.F. Hermans en G. Komrij.
********In het proces van de teksteditie was de klassieke scholiast diegene die de tekst voorzag van commentaren, verklarende opmerkingen of annotaties in de marge (scholia).
********In de structurele semantiek zoals die hoofdzakelijk door A.J. Greimas werd uitgewerkt, is de opbouw van woord- en tekstbetekenis in de volgende termen beschreven: seem, klasseem, semeem, lexeem en isotopie. De semen worden hierbij beschouwd als de elementaire betekenisdragende ‘deeltjes’ (cf. ‘semantic features’ in de generatieve grammatica). Deze betekeniscomponenten verhouden zich als minimale paren, en worden gevonden door het binair tegenover elkaar stellen van woordbetekenissen (bijv. hoog/laag) die slechts in één component (i.c. verticaliteit) van elkaar verschillen. Deze semen vormen kernen op basis waarvan de verschillende woordbetekenissen tot stand zullen komen.\nDe betekenissen van de context zorgen er dan voor dat er bij die kernen nog contextuele semen, nl. klassemen, worden gevoegd. De klassemen duiden dus de combineerbaarheid aan in de verschillende contexten. Op grond van een identieke kern kunnen verschillende betekenisonderscheidingen van een woord zich aldus groeperen.\nEen dergelijke uit een kern van elementaire componenten (semen) en ‘bijkomende’ contextuele semen (klassemen) opgebouwde betekenisonderscheiding noemt Greimas een semeem, d.i. de specifieke betekenis van een woord in zijn context. Het lexeem is dan het abstracte geheel van deze betekenisonderscheidingen (of sememen) onder één lemma in het woordenboek. Bijv. voor het lexeem ‘hoofd’ kan men o.m. de volgende sememen noteren: sm 1 /voorste gedeelte/ (hoofd van een stoet), sm 2 /bovenste gedeelte/ (hoofd van een brief), sm 3 /rond of knotsvormig uiteinde/ (hoofd van een molenas, van een spier), sm 4 /vooruitstekend deel/ (havenhoofd). Bij verdere ontleding bevatten deze sememen een gemeenschappelijk seem als ‘extremiteit’ en naar gelang van de contextuele omgeving bevatten ze klassemen als ‘horizontaliteit’ en ‘continuïteit’ voor sm 1, tegenover ‘verticaliteit’ en ‘discontinuïteit’ voor sm 2, enz.\nOp grond van de combineerbaarheid van de minimale betekeniscomponenten kan de semantische samenhang van een tekst beschreven worden als een isotopie (Gr. gelijke plaats, ruimte), nl. een homogeen betekenisgeheel dat bestaat uit een reeks sememen met eenzelfde klassematische structuur.
********
********
********
********
********Analysemodel dat vaak wordt toegepast in de narratologie en binnen de context van het structuralisme, m.n. bij het reconstrueren van de logische ‘dieptestructuur’ van teksten en verhalen. Het werd ontwikkeld door de Litouws-Franse taalkundige en semioticus A.J. Greimas in zijn Sémantique structurale (1966).\nHet semiotisch vierkant omvat drie types van relaties: Greimas spreekt van contraires, contradiction en implication. In de volgende voorstelling van het vierkant zou men bijv. de termen S1 en S2 kunnen vervangen door resp. ‘mannelijk’ en ‘vrouwelijk’:  \n\n\n\n\n\n\n\nOp de bovenste horizontale zijde van het vierkant bestaat een complexe relatie van contrariëteit: S1 (mannelijk) en S2 (vrouwelijk) zijn elkaars tegengestelden. Een relatie van contrariëteit bestaat ook op de onderste horizontale zijde, die de neutrale as van het noch-noch is: niet-S2 en niet-S1
********Term uit de semiotiek van Charles S. Peirce (1839-1914) als aanduiding van het proces van betekenistoekenning. Het betreft hier niet een eenmalig toekennen van de ‘juiste’ en ‘definitieve’ betekenis aan een teken, maar veeleer een complex en dynamisch gebeuren, dat de vorm aanneemt van een oneindig proces. Immers, elke interpretant (het voorlopige resultaat van een interpretatieproces) wordt weer door een teken bemiddeld dat op zijn beurt om betekenistoekenning vraagt, enz.
********De term wordt in figuurlijke zin steeds meer gebruikt voor de kleinste situationele eenheden binnen het drama die gemarkeerd worden door de opkomst en het vertrek van de dramatis personae. In die zin wordt de scène bepaald door de gelijke groep spelers op het toneel die verantwoordelijk is voor een zekere eenheid binnen de handeling. Daarnaast kan decorwisseling bepalend zijn voor de grenzen van de scène, maar vaak gaat ook die gepaard met een wisseling van de bezetting op het toneel.\nDe scène is in feite onderdeel van het bedrijf, maar in het moderne drama kunnen bedrijven soms plaats maken voor een volledig scenische opbouw van het stuk. Het vaststellen van wat een scène in een toneelstuk is, kan bemoeilijkt worden door het ontbreken van toneelaanwijzingen m.b.t. de opkomst en het vertrek van de personages, of door de opkomst en het vertrek van bijfiguren die slechts in geringe mate aan de handeling bijdragen. Dat maakt het vaststellen van de scènes in een stuk een kwestie van interpretatie en dus in zekere mate subjectief. Sommige toneelschrijvers geven zelf precies aan wat zij tot een scène rekenen. Herman Heijermans bijv. noemt  een scène een toneel-2, waarbij hij telkens precies vermeldt wie de personages daarin zijn. Hugo Claus gebruikt in zijn toneelstukken in plaats van ‘scène’ de term ‘tafreel’. \nIn de hierboven beschreven zin treft men de term ook aan in de filmkunde. Ook in de term enscenering of de samenstelling mise-en-scène treft men het woord aan.
********Ernstige fout tegen grammatica of taaleigen (idioom), bijv. door wanordelijke zinsstructuur. Dit kan het gevolg zijn van barbarisme, zoals het anglicisme: ‘ik denk ik ga weg’. Dit kan tot obscuritas (duisterheid) leiden.\nDe term is vermoedelijk afgeleid van Soloi, een stad in de Griekse kolonie Cilicië waar men een sterk gecorrumpeerd Grieks gesproken zou hebben. In een literaire context kunnen solecismen geduld worden bij wijze van dichterlijke vrijheid. Grammaticale ‘fouten’ komen vaak voor in poëzie. In een dramatische of narratieve tekst kunnen ze bijdragen tot de karaktertekening (onwetendheid, gebrek aan beschaving, enz.).
********
********
********
********
********Metrisch begrip voor een aaneenschakeling van versregels met eenzelfde metrum, bijv. dactylische hexameters, zoals die gebruikt werden in de antieke recitatieve poëzie, o.m. in het Griekse toneel. Wanneer het gaat om halve versregels, vooral gebruikt in dialogen, spreekt men van hemistychisch (hemistichomythie) en bij volledige regels van monostychisch (stichomythie).
********Omkering van de gebruikelijke syntactische woordvolgorde zonder dat de betekenis verandert
********Oorspronkelijk het eerste deel van de ode in het Griekse drama, gezongen door het koor, terwijl het van de ene zijde van het toneel naar de andere ging (vgl. de etymologie). Ze werd gevolgd door een antistrofe-1 (het koor verplaatste zich in tegengestelde richting) en door een epode-2, in een andere metrische (metrum) vorm (die door het koor gezongen werd terwijl het stilstond).\nIn de strofische poëzie is de strofe een verbinding van een aantal verzen (vers-1) van het gedicht met gelijke of met verschillende structuur tot één geheel, waarbij ook grafische weergave, ritme en rijm een rol kunnen spelen. Strofische poëzie staat aldus tegenover stichische poëzie, waarin de verzen niet onderbroken worden door wit-1 tussen de regels. We treffen in de literatuur tientallen strofevormen aan. Enkele van de meest bekende zijn: het distichon, de terzine, het kwatrijn, de sestine, het huitain, de stanza (ottava rima, octaaf), het dizain en de clausule.\nWanneer men spreekt van ‘strofische opbouw’ (bijv. in verband met de Horatiaanse ode) dan bedoelt men altijd dat het gaat om strofen met identieke structuur (regellengte en -aantal, metrum, rijmschema). De grote groepen verzen die soms in stichische poëzie onderscheiden worden, bijv. door interliniëring, zou men versparagrafen kunnen noemen (Eng. verse paragraph). In sommige situaties gebruikt men voor strofe de term vers-3. De strofe in een lied noemt men couplet.\nZie ook sapfische strofe.
********Term uit de taalkunde en de prosodie ter aanduiding van die vorm van elisie die een klinker binnen een woord betreft,  bijv. ‘kindren’ in plaats van ‘kinderen’. In dit soort gevallen wordt ook vaak een apostrof gebruikt (‘kind’ren’).\nElisie aan het eind van een woord heet apocope
********
********Retorische figuur waarbij een of meer woorden worden weggelaten
********In de narratologie verwijst de term 'sylleps' of 'syllepsis' (vgl. analepsis als synoniem voor flashback en prolepsis voor flashforward) naar het gegroepeerd zijn van anachronieën in een verhaal bijv. op grond van een gelijkaardig motief, verwante ruimte (enz.), waarbij precieze tijdsaanduidingen worden weggelaten (achronie). Bijv. ‘Tijdens haar verblijf aan de Sorbonne las ze, schreef ze en verdiepte ze zich in de Parijse theaterwereld’ (de beschreven handelingen vertonen onderling geen chronologisch verband).
********
********Stroming in de kunst waarin de als chaotisch ervaren waarneembare wereld gezien wordt als afschaduwing van een wereld in eenheid, de hogere wereld der ideeën (platonisme). De verschijnselen van de reële wereld zijn symbolen van een wereld van hogere orde waarin alles met elkaar in verband staat. De kleinste materiële voorwerpen hebben hun ‘correspondentie’ in de geestelijke of transcendente wereld. Het is uit de gebruikte formuleringen duidelijk dat het symbolisme een platonische en sterk metafysisch gerichte stroming is, die voor veel van haar aanhangers dan ook godsdienstige, theosofische of wijsgerige implicaties heeft, zoals blijkt uit het werk van Huysmans, Toorop, Maeterlinck, Villiers de l’Isle Adam, Dèr Mouw, Achterberg e.v.a.\nIn cultuurhistorische zin zet het symbolisme zich af tegen het positivisme van de 19de eeuw en het rationele kapitalisme van de bourgeoismaatschappij. Literair gezien betekent dit het aanvaarden van het l'art pour l'art-beginsel en het afwijzen van het naturalisme. Er is een sterke verwevenheid met het estheticisme, waarbij de kunst los wordt gezien van elk maatschappelijk nut en alleen zichzelf (de Schoonheid als het Hogere) tot doel heeft. Ook de relatie tot de decadentie is duidelijk aanwezig (Oscar Wilde, J.K. Huysmans e.a.).\nEen precieze begrenzing in de tijd is voor het symbolisme moeilijk te geven. Er zijn relaties met de idealistische opvattingen zoals die voor het eerst in de romantiek werden geformuleerd en in de praktijk gebracht (Kant, Schlegel, Novalis, Blake e.a.). Gewoonlijk ziet men als beginpunt van het symbolisme in Frankrijk Gautiers opvattingen over het estheticisme (1835) en in Engeland het optreden van de preraphaëlieten (1848). Auteurs als Baudelaire, Mallarmé, Verlaine in Frankrijk en Swinburne, Wilde en Pater in Engeland worden tot de symbolisten gerekend. Maar pas in 1886 schrijft Jean Moréas in de Figaro een stuk onder de titel ‘Le symbolisme’ (18 september) dat beschouwd wordt als een eerste manifest van de beweging en waarin hij het symbolisme tot taak stelt ‘de idee te bekleden met een tastbare vorm’. Het is de eerste keer dat de naam symbolisme voor deze stroming gebruikt wordt. \nHet noemen van een eindpunt voor het symbolisme is zo mogelijk nog lastiger. De doorwerking van de symbolistische opvattingen kan tot ver in de 20ste eeuw worden aangewezen bij auteurs als Elliot, Apollinaire, Benn, Trakl, Yeats en Proust. In Nederland zijn de invloeden ervan aanwijsbaar in het werk van Achterberg, Roland Holst, Vasalis, Hoornik, Gerhardt, Van Geel e.a. Voor de Nederlandse situatie geldt dat het symbolisme er pas laat tot bloei kwam. Pas rond 1890 kan men van symbolisme spreken bij auteurs als Leopold, Boutens, Van de Woestijne en Verwey. Met name Verwey zal in zijn tijdschrift De Beweging (1905-1919) de voornaamste woordvoerder en stimulator van de stroming worden en er de wijsgerige en literaire implicaties van verwoorden. Belangrijke dichters (het symbolisme is steeds overwegend een poëtische stroming geweest) zijn dan Alex Gutteling, P.N. van Eyck, Nico van Suchtelen, Maurits Uyldert, Aart van der Leeuw en Ary Prins.\nKenmerkend voor de symbolistische poëzie is het zoeken naar een hogere eenheid van de waarneembare verschijnselen, zoals die bijv. tot uiting komt in het gebruik van de synesthesie, in het verwijzen met concrete symbolen naar abstracte waarden (bijv. Guttelings ‘De mattenklopper’ (1910) verwijzend naar eenheid in vervlochtenheid), het verwijzen naar het tijdelijke om het eeuwige te bevestigen (zoals J.H. Leopolds ‘Een druppel wijn…’ uit Verzamelde verzen, dl 1, 1982, p. 87-89), het beschrijven van beweging als cyclische tijd (vgl. Leopolds ‘De molen’ uit Verzamelde verzen, dl. 1, 1982, p. 87-89) e.d. In de thematiek kan die eenheid tot uiting komen in de ongebrokenheid, bijv. van het licht, gesymboliseerd in het doorzichtige of glasachtige (glas, druppel water, azuur, insectenvleugels e.d.) en soms in het alles opheffende Niets. Sommige auteurs over dit onderwerp zijn van mening dat alleen van symbolisme gesproken kan worden wanneer die verbanden en die hogere eenheid gesuggereerd en niet expliciet verwoord wordt.\nDe neiging om de samenhang der dingen in het vers te tonen, komt ook tot uiting in het streven naar het bewerkstelligen van samenhang tussen de gedichten onderling door het bewust creëren van cycli in vorm en thematiek. Implicatie van dit eenheidsstreven is de tendens te komen tot de eenheid van alle kunsten in het Gesamtkunstwerk. Grote invloed ging in heel West-Europa daarop uit van het werk van Richard Wagner, die in de ogen van veel symbolisten het absolute drama had gerealiseerd. De invloed van Wagner kan men bij ons duidelijk terugvinden in het werk van Couperus en de vroege Van Schendel.\nEen ander belangrijk facet van het symbolisme is het feit dat de poëzie de eigenschap heeft een sterk gesloten karakter te vertonen. Dat komt doordat de symbolisten hun taal trachtten op te laden met een breed veld van betekenissen, hetgeen een grote ambiguïteit oplevert, maar tegelijkertijd de gewenste samenhang van alles met alles bewerkstelligt. Bovendien zijn daarbij experimenten met syntactische regels, met verschillende versvormen, met gewaagde of weinig voor de hand liggende beeldspraak en een groot vertoon van eruditie door impliciete verwijzingen naar reeds bestaande teksten niet zeldzaam
********
********
********Term uit de stijlleer voor die vorm van metaforisch taalgebruik (zie metafoor) waarbij ervaringen uit verschillende zintuiglijke gebieden (bijv. oog en tastzin) met elkaar worden verbonden, meestal op grond van een gevoelsovereenkomst. In het symbolisme, dat de neiging had alles met alles te verbinden, functioneerde de synesthesie op een specifieke manier. Een bekend voorbeeld van synesthesie is Baudelaires sonnet 'Correspondances' (uit de bundel Les fleurs du mal, 1861) met o.m. volgende versregels:\nLes parfums, les couleurs et les sons se répondent.\nIl est des parfums frais comme des chairs d’enfant,\nDoux comme les hautbois, verts comme les prairies.\n(Baudelaire, Oeuvres complètes, Bibliothèque de la Pléiade, 1961, p. 11)\nIn de Nederlandse literatuur was de synesthesie overigens een geliefde stijlfiguur van de Tachtigers (bijv. in Mei van Gorter, het proza van Van Deyssel, enz.). Zo schrijft Kloos in zijn sonnet ‘Madonna’ over ‘Den zilvren toon, die van twee lippen vliet’ (De Nederlandsche Spectator, 11/12, 1882, p. 49). Ook het modernisme biedt menig voorbeeld, zoals:\nVan kleuren, die rillen in d’adem\nDer geurende herten\n(P. van Ostaijen, VW Poëzie, dl. 1, 1979, p. 44)\nDe Vijftiger Lucebert spreekt van het ‘oorverdovend zonlicht’ aan het slot van zijn bekende ‘Ik tracht op poëtische wijze’ (G. Komrij, De Nederlandse poëzie van de negentiende en twintigste eeuw in duizend en enige gedichten, 1979, p. 838).\nUiteraard vindt men deze stijlvorm ook in het dagelijks taalgebruik terug (bijv. ‘warme kleuren’). Sommige gevallen zijn zo afgesleten dat men de beeldspraak niet meer als zodanig ervaart, zoals in het cliché ‘klankkleur’ ter aanduiding van het begrip timbre. \nEen specifieke vorm van synesthesie is de zgn. ‘audition colorée’.
********
********Term uit de prosodie voor contractie door middel van elisie: twee klinkers - de slotklinker van het ene woord en de beginklinker van het direct daarop volgende woord - worden tot één klinker gereduceerd. Het verschijnsel is bekend uit de metrische (metrum) poëzie, zoals in de tweede regel van Nijhoffs jambische (jambe) gedicht 'Het schip':\n\n\nHet wa/ter van / de gracht / is grijs\nAls de oo/gen van / de sche/mering.\n(M. Nijhoff, VW, dl. 1, 19822, p. 97)\nDoor samentrekking in vs. 2 (via apocope van ‘de’) van beide gecursiveerde klinkers 'de' en 'oogen' tot één klinker behoudt de regel het juiste aantal (i.c. acht) syllaben dat voor deze isosyllabische (isosyllabie) regel nodig is. In dit soort gevallen wordt ook vaak een apostrof gebruikt (‘d’oogen’).\nDe synaloefe is verwant aan de synerese en aan de syncope.
********Benaming voor het metrisch doorlopen van de verzen binnen dezelfde strofe (metrum), voornamelijk in de klassieke Griekse en Latijnse lyriek. Synafie heeft tot gevolg dat bijv. een korte gesloten eindlettergreep van een vers ‘lang door positie’ wordt als het volgende vers met een consonant begint, of dat een klinker aan het verseinde wordt uitgestoten (zie elisie) als het volgende vers met een klinker begint. Bijv.in de laatste strofe van carmen 11 van Catullus (vv. 21-23):     \nNec meum respectet, ut ante, amorem,    \nqui illius culpa cecidit velut prati    \nultimi flos ...    \n(Reken maar niet op mijn liefde van vroeger,\nDie ging door jouw schuld teloor, als een bloem\ndie aan de akkerrand door een passerende\nploeg is geknakt)\n(Catullus. Verzen (Vertaling Paul Claes, 1995))\n(amorĕm wordt amorēm vóór qui
********In zijn oorspronkelijke betekenis was een symbolon een van de helften van een in twee gebroken object, apart bewaard door elk van de twee partijen als teken van erkenning of bezegeling van een afspraak (vandaar ook teken als bewijs van identiteit, kenteken). Tegenwoordig staat symbool voor een vorm van indirecte betekenistoekenning die een beeld (een voorwerp, een handeling, een gebaar, e.d.) verbindt met een begrip (vandaar ook ‘zinne-beeld’). Het symbool ontstaat meestal op grond van een metonymie (contigu verband tussen beeld en begrip, bijv. staf voor macht) of van een metafoor (analogie van beeld en begrip, bijv. lelie voor zuiverheid). In tegenstelling tot de allegorie is het eerder het resultaat van een gevoelsgeladen, dan van een rationeel proces. Men maakt gewoonlijk een onderscheid tussen: 1. universele symbolen, die verband houden met archetypische voorstellingen (bijv. slaap voor dood)
********
********Term uit de prosodie, ter aanduiding van het versmelten, meestal om metrische redenen, tot één lettergreep van twee klanken in een woord die bij verschillende lettergrepen behoren
********Een synoniem is een woord dat wat betreft betekenisinhoud ongeveer gelijk is aan een of meer andere naar vorm verschillende woorden, zoals 'etage' en in een bepaalde context het woord 'verdieping'. Synoniemen worden ook wel aangeduid met de term dittologie.\nEen geschikte semantische test om vormen en graden van synonymie te beschrijven, bestaat erin verwante woorden met elkaar te verwisselen in eenzelfde context. Het is overigens zeer de vraag of volledige synonymie wel voorkomt, gezien de diverse, individueel en cultureel gekleurde betekenisaspecten (connotatie) die woorden met zich meedragen. (Zie ook antoniem en hyperonymie/hyponymie).\nIn de retorica worden synoniemen vaak aanbevolen om herhaling van hetzelfde woord te vermijden of ter versterking van een mededeling. Vooral in de literatuur van de rederijkers komen veel synoniemen voor, bijv. bij Anthonis de Roovere in ‘Hoordt nae my ghy spitters ghy deluers’ :\n 1             Hoordt nae my ghy spitters ghy deluers\n\n                Die daghelijcx moet int werck labueren\n\n33           Hoordt ghy sleypers ende ghy draghers\n\n                Die daghelijcx groot last heffen ende voeren\n\n37           Schost brost ende wilt de kanne roeren\n45           Schouwet ende vreest altoos practijcken.\n(De gedichten, ed. J.J. Mak, 1955, p. 341-343)\nVoor het Nederlands zijn de volgende synoniemenwoordenboeken verschenen: P. Weiland & G. Landré, Woordenboek der Nederduytsche synonymen (3 dln., 1821-1825)
********
********Term uit de editiewetenschap voor een teksteditie waarin de verschillende redacties (redactie-2) van een tekst parallel naast elkaar afgedrukt worden om aldus optimaal inzicht te geven in de varianten. Bekende synoptische edities zijn Van den Vos Reynaerde, dl. 1: Teksten (ed. Hellinga, 1952) en Karel ende Elegast. Diplomatische uitgave van de Middelnederlandse teksten en de tekst uit de Karlmeinet-compilatie (ed. Duinhoven, 1969) en De geschiedenis van Beatrijs, dl. 2 (ed. Duinhoven, 1989).\nEen synoptische editie is doorgaans een diplomatische editie. De term synoptische editie wordt ook gebruikt voor edities waarin de verschillende redacties per regel onder elkaar afgedrukt worden, maar die kunnen beter aangeduid worden als partituureditie.
********Een syntagma is een lineaire opeenvolging van samenhangende taalelementen, bijv. woorden in een zin. Een syntagmatische relatie is aldus een verhouding tussen elementen in een lineaire reeks. Zulke relaties zijn o.m. belangrijk voor de analyse van een handelingsverloop (functies, motivaties), terwijl paradigmatische relaties (zie paradigma-2) veeleer de motieven en thematiek (semantische structuur van gelijkenissen en verschillen) van een tekst betreffen.
********In de semiotiek wordt syntaxis gedefinieerd als het formele regelsysteem volgens hetwelk tekens met elkaar gecombineerd kunnen worden (tegenover semantiek en pragmatiek). Deze algemene betekenis geldt ook bij de volgende twee toepassingen.\nIn de taalkunde is syntaxis (of zinsleer) het onderdeel van de grammatica dat de structuur van zinnen bestudeert, dus de wijze waarop woorden, woordgroepen en deelzinnen geordend zijn en de betekenis van de zin bepalen. Terwijl de morfologie zich toelegt op grammaticale relaties binnen het woord, is de syntaxis gericht op de grammatische structuur binnen grotere gehelen (woordgroep, zin). Ook van computer- en andere formele talen kan op een dergelijke manier de syntaxis beschreven worden.\nIn de tekstlinguïstiek en narratologie wordt de term ook gebruikt om de regels aan te duiden die de ordening van betekeniscomponenten hoger dan het zinsniveau bepalen. Zo heeft men erop gewezen dat er een zekere overeenkomst bestaat tussen de syntactische dieptestructuur van zinnen (in de chomskyaanse analyse) enerzijds, en de syntactische ‘dieptestructuur’ van verhalen (personages, gebeurtenissen, tijd, ruimte) anderzijds. Voor de noties actantiële resp. functionele syntaxis, zie actant en functie.
********Aanduiding voor taalvrijheden die de dichter zich veroorlooft op het gebied van het rijm door woorden zo te ‘vervormen’, bijv. door accentverschuiving, dat er toch rijm ontstaat. Dikwijls heeft dit een humoristisch effect. Zo laat Daan Zonderland de volgende twee regels op elkaar rijmen:\nMet het bericht dat zijn toewijding\nBeloond was met gezinsuitbreiding\n(Redeloze rijmen 1960, p. 40).\nOf:\nJohanna, een meisje, zo vlot als een hen,\n\nDeed werk bij haar tante voor halve dagen\n\n(anoniem).\nDe taalvrijheid die de dichter zich in het laatste geval veroorlooft, is gelegen in het feit dat hij het woordaccent van ‘dagen’ geweld aandoet door de tweede syllabe, van nature onbeklemtoond, te laten rijmen op het beklemtoonde ‘hen’. 
********Term uit de prosodie voor het opvullen van een tekstgedeelte met vaak nietszeggende syllaben of nonsenswoorden omwille van het metrum. Men vindt het vaak in ballade-1 en volkslied-1, maar ook in de eerste regel van het volgende ‘Olleke bolleke’ die uit twee dactylen (dactylus) moet bestaan: Hātsĕkĭ,/ dātsĕkī. \nHatseki,/ datseki\nGert-Hermien Timmerman\nIs naar het schijnt\nEen gespleten persoon\n(Drs. P, Ons knutselhoekje, 1975, p. 25).\nMen zou vanwege het bepalend metrum wellicht ook kunnen spreken van synthetisch metrum. 
********
********
********
********
********
********
********
********
********
********Toen Wim Sonneveld in een van zijn cabaretvoorstellingen aan zijn publiek te kennen gaf dat wat ze zagen ’allemaal theater’ was, doelde hij niet op het gebouw, maar gebruikte hij de term voor alles wat op het podium van het theater-1 wordt geboden: drama, revue-1, cabaret, opera, operette, musical, varieté en wat dies meer zij. Het materiaal hiervoor is zeer ruim en omvat naast teksten ook akoestische middelen (muziek, geluid en verbale elementen als dictie e.d.) en visuele elementen (mimiek, gebaar, aankleding, decors, rekwisieten, belichting e.d.). \nKenmerkend voor het theater in deze zin is de gelijktijdigheid van productie en receptie, waardoor elke theateropvoering eenmalig en onherhaalbaar is, ook als het bijv. om hetzelfde toneelstuk of cabaretprogramma gaat. Een kerngegeven van de theatrale communicatiesituatie is dat acteurs door hun spel personages of objecten, geplaatst in een fictionele wereld, als levend creëren voor de toeschouwer. Die communicatie vindt plaats op twee niveaus: 1. Tussen de fictionele personages onderling in een fictionele wereld, ook wel het ‘innere Kommunikationssytem’ genoemd. 2. Op het niveau van de toeschouwer, nl. tussen de voor hem gecreëerde wereld op het toneel en hemzelf of het ‘aussere Kommunikationssystem’.\nIn elke periode en door elke theaterproducent worden uit het geheel aan theatrale middelen telkens andere specifieke aspecten als dominant aangewend om zo uitdrukking te geven een de eigen problematiek. Zo legde Artaud (théâtre de la cruauté) in zijn werk de nadruk op het non-verbale van het theater, terwijl bijv. de Franse classicistische traditie of Goethes Weimartheater juist het accent legden op de verbale of paraverbale aspecten (het zgn. teksttheater). Begrippen als theater en  theatraliteit (opgevat als de ‘specificiteit van het theater’) blijken dan ook doorgaans waardebepalende begrippen te zijn en zijn constant inhoudelijk in beweging.\nDe term theater in deze zin is ruimer dan toneel of drama en verwijst, anders dan het Franse woord théâtre niet naar een oeuvre van dramateksten.\nIn Nederland bestaat het Theater Instituut Nederland dat gevestigd is in Amsterdam (Sarphatistraat 53). Het instituut verzorgt online de theaterencyclopedie.nl. Van 1985 tot 1988 verscheen het Theatertijdschrift. In België is er het Vlaams Theater Instituut, het steunpunt voor de podiumkunsten in Brussel (Sainctelettesquare 19).
********Gebouw waar een publiek-1 samenkomt om een voorstelling met een dramatisch karakter (drama, opera, operette, musical, revue-1, cabaret, varieté e.d.) te zien en te horen. Binnen de literatuurwetenschap is het theater van belang voorzover de ruimte medebepalend is voor de vormgeving en interpretatie van dramatische teksten. Het onderzoek naar geschiedenis en functie van theaters en andere ruimtelijke vormen waarin dramatische voorstellingen gegeven werden en worden, is het terrein van de theaterwetenschap. \nHet middeleeuwse toneel maakte gebruik van een breed en ondiep podium waarop zich verschillende handelingen gelijktijdig konden voltrekken, het zgn. simultaantoneel. Het middeleeuwse toneel kende echter het theater als gebouw niet, maar men speelde toneel in of bij de kerk, aan het hof of op plankiers of wagens in de open lucht.\nHet eerste echte Nederlandse theater werd gebouwd op de plaats waar Samuel Coster in 1617 de Nederduytsche Academie had ondergebracht in een houten Academiegebouw dat in 1637 werd gesloopt om op die plaats de Amsterdamsche Schouwburg van Jacob van Campen op te trekken. Op 3 januari 1638 werd dit theater geopend met Vondels Gijsbrecht van Aemstel. Het gebouw stelde de toneelschrijver in staat gebruik te maken van een breed toneel met galerijen, een wolkenlift (voor het optreden van engelen, de deus ex machina e.d.) en een zinkluik (voor de onderwereld, geestverschijningen e.d.). In de loop van de 17de eeuw verandert het theater in die zin dat niet alleen de architecten het toneel bepalen, maar vooral de theateringenieurs die met de meest uiteenlopende toestellen en decors welhaast onmogelijke effecten op het toneel weten te creëren. In Nederland is het werk van Jan Vos (bijv. diens Medea, treurspel met ‘konst- en vlieghwerken’) sterk door deze theatermogelijkheden bepaald (vgl. spektakelstuk).\nNaast deze theatervormen ontwikkelt zich, vooral in de 18de en 19de eeuw, het vaak speciaal gebouwde operatheater, waar toneel en publiek gescheiden worden door de orkestbak. Nederland had op het gebied van de opera weinig traditie. In 1894 komt de Amsterdamse Stadsschouwburg tot stand en dit was een theater dat zowel toneel als opera en ballet moest dienen.\nRond 1900 ontstaat ook het kamertoneel dat gebruik maakt van een kleine intieme ruimte, waar veel gevergd wordt van de acteurs omdat het publiek daar ook de kleinste expressiemiddelen kan waarnemen. In diezelfde periode ontstaat ook het volkstheater.\nIn de 20ste eeuw wordt opnieuw gebruik gemaakt van toneelvormen waarbij het publiek sterker bij de voorstelling wordt betrokken, zoals in het episch drama en het theater waar het publiek rondom de speelvloer zit (theater rondom of theatre-in-the-round).\nNa WOII heeft het theater een enorme verbreiding gevonden, mede onder invloed van het cultuurbeleid. Vrijwel elke gemeente van enige omvang kreeg een eigen theater. Bovendien onderging het theater een vorm van specialisatie die ertoe leidde dat allerlei typen theaters ontstonden, vooral in de grotere steden, met een speciale geschiktheid voor bepaalde dramatische vormen (operatheater, musicaltheater, cabarettheater e.d.).
********
********Net zoals het lezen van teksten helend kan werken (zie bibliotherapie) kan ook het schrijven een therapeutische functie hebben. Denk aan de uitdrukking: 'iets van zich afschrijven'. Het betreft dan meestal emoties van verdriet of traumatische ervaringen die door verwoording op papier hun plaats krijgen. Vandaar ook de vaak gebruikte Engelse terminologie: 'expressive writing'. De oudste en meest bekende vorm van therapeutisch schrijven is wel het dagboekschrijven (Eng. journaling), maar ook andere, zowel fictieve (verhalen, poëzie
********Gelegenheidsgedicht bij de verwoesting van steden, maar vaak ook wordt de term algemener gebruikt voor elegie. De threnos of threnodie behoort tot de funeraire poëzie als onderdeel van de mortuaire literatuur en behelst daarom de vrijwel altijd daarin voorkomende onderdelen laus, luctus en consolatio (lofprijzing, klacht en vertroosting). J. van den Vondels ‘Klaghte op den ondergangk der Rijcksstede Aken’ (WB-ed., dl. 8, 1935, p. 193-195) uit 1656 is een voorbeeld van een threnos.
********Splitsing van een samengesteld woord in zijn oorspronkelijke bestanddelen met tussenvoeging van een of meer woorden, zoals dat in het Nederlands voorkomt bij scheidbare werkwoorden. In de Griekse en Latijnse poëzie fungeerde tmesis als stijlmiddel. Bijv. Horatius, Oden I, 9, 14: ‘quem fors dierum cumque dabit’, waarbij ‘quemcumque’ gesplitst is. Een Nederlandse zin met een tmesis is bijv. ‘Over liet hij komen vrouw en kind’.\nZie ook hyperbaton en diacope.
********Topiek of topica is een term uit de retorica voor de leer van de topoi (topos), de voorraad ‘gemeenplaatsen’ uit werken van klassieke auteurs waaruit door iedere redenaar of auteur telkens opnieuw geput kon worden, bijv. ten behoeve van de inleiding of het slot van een betoog. Het oudste werk over deze materie is Aristoteles' Topica
********Adjectief dat in letterlijke zin verwijst naar tragedie: van de aard der tragedie, daaraan eigen, daartoe behorend.\nIn figuurlijke zin is tragisch synoniem van noodlottig, treurig, droevig. Deze betekenis is niet langer specifiek literair (bijv. 'een tragisch ongeval') - tenzij in combinaties als tragische held, tragisch einde, tragisch verhaal, enz., waarbij in min of meerdere mate een bewustzijn van de oorspronkelijke betekenis (zie hierboven) nog actief kan zijn, ook al gaat het bijv. over een roman. 
********
********
********In de Griekse koorlyriek een al dan niet herhaalde groep van drie strofen (strofe, antistrofe-1, epode-2) waarvan de eerste twee dezelfde metrische structuur vertonen. De triade werd overgenomen in de Pindarische ode, ook in de Nederlandse literatuur, door o.m. Lucas De Heere en Revius. 
********
********
********
********
********
********
********Term uit de prosodie voor het metrum van een versvoet bestaande uit een heffing gevolgd door een daling (bijv.: ‘lōpĕn’).\nIn het volgende fragment van M. Nijhoff ('Psalm 150', vss. 1-3) is elke regel gebouwd op de trochee (met een antimetrie in het begin van vs. 1,  en een extra syllabe aan het eind van elk van de drie regels):\n\n\n\n\nLooft God /, looft Hem / ove/ral.\nLooft de / Koning / van 't heel/al\nom zijn / wonder/ bare / macht.\n(VG, 1995, p. 394).\nIn de volgende strofe uit het gedicht ‘De humorist’ van P.A. de Genestet is elke regel gebouwd op de trochee (met in de even regels een halve voet aan het eind):\n\n\n\n\nEēnmăal / hād ĭk / zēvĕn / vrīndĕn, /\nBloēmĕn / īn mĭjn / lēvĕns-/gaārd,\nDīe ĭk / tōt eĕn / krāns mǒcht / bīndĕn /\nŌm mĭjn / hoōfd ĕn / ōm mĭjn / haārd.\nLuīstĕr,/ ēn, văn / éēn tǒt / zēvĕn,/\nZēg ĭk / īn eĕn / bōndĭg / liēd,\nWaār zĭj / āllĕn / zījn gĕ-/blēvĕn,\nWānt ĭk / hād – maăr / hēb zĕ / niēt.\n(CG, ed. Oort, 19122, p. 67)\nEen Grieks synoniem is choree (uit 'choros' = dans, koor).
********Minder frequent voorkomende cesuur in een hexameter, nl. na de eerste korte van de derde dactylus
********Begrip afkomstig uit de thermodynamica
********
********Middeleeuwse opvatting over de bijbel waarbij het Oude Testament wordt gezien als de voorafschaduwing van het Nieuwe Testament en figuren uit het Oude Testament worden geïnterpreteerd in het licht van nieuwtestamentische figuren (Bijbelinterpretatie, quator sensus scriptorum, sensus allegoricus). Daarin speelt het heilshistorisch gewicht van de nieuwtestamentische figuren een belangrijke rol.\nIn de tableaux vivants (tableau vivant, toog) wordt deze typologie gebruikt omdat de toeschouwers daarmee doorgaans vertrouwd waren. Ook in het in clausulen geschreven strofische gedicht over Jezus’ leven (ed. B. Cardon e.a., 1985) wordt deze typologie toegepast (clausule).\nDeze betekenis mag uiteraard niet verward worden met teksttype en type.
********
********
********Verklaring van gezaghebbende teksten, vooral bijbel- en wetsteksten. In de literatuurwetenschap spreekt men veeleer van interpretatie. De termen exegese en hermeneutiek worden vaak door en voor elkaar gebruikt. Toch kan men stellen dat deze laatste doorgaans een algemener karakter heeft: exegese heeft betrekking op de uitlegging van specifieke passages in specifieke teksten, terwijl de hermeneutiek zich vaak ontwikkelt tot een bredere theorie van lezen en betekenistoekenning. \nIn de Romeinse oudheid waren exegeten professionele, vaak officiële interpretatoren van dromen, orakelspreuken en voortekenen. Joodse schriftgeleerden gebruikten de exegese van het Oude Testament voornamelijk ter verklaring van wetten (zie ook Talmoed).\nDe exegese is een praktijk die overigens reeds in de bijbel wordt vermeld
********Vorm van goedmoedige en verfijnde ironie, waarbij men zijn lof of waardering voor iemand uitspreekt in de vorm van een schijnbare kritiek. Deze figuur wordt vooral gebruikt in correspondentie of gesprekken tussen vrienden of goede bekenden, zodat over de correcte interpretatie geen twijfel bestaat. De verwantschap met de antifrase ligt voor de hand. Een enkele keer wordt met de term ook het omgekeerde bedoeld: kritiek wordt uitgesproken in de vorm van schijnbare lof.\nBij andere retorici wordt asteismus gedefinieerd als een repliek, vooral in een toneelstuk, waarin met humoristische of spottende bedoelingen een woord of uitdrukking van de tegenspeler fout wordt geïnterpreteerd. Bij het volgende voorbeeld uit Shakespeares Cymbeline (bedrijf 2, toneel 1) is te noteren dat ‘rank’ als substantief ‘rang’ betekent, en als adjectief ‘stinkend, vunzig’:\nCloten: Would he had been one of my rank! (was hij maar iemand van mijn stand geweest)\nSec. Lord [Aside]: To have smelt like a fool. (om dan te stinken als een zot)\n(The complete works of William Shakespeare, ed. W.J. Craig, 1959, p. 1020).\nAfgezien van het feit dat de spreker van een asteismus de te herinterpreteren woorden van zijn tegenspeler niet noodzakelijk hoeft te herhalen, valt deze vorm van dialogisch woordspeling samen met de antanaclasis.
********Oorspronkelijk: verheffing tot de rang der goden, het ‘ophemelen’ van een roemrijk persoon. Bij overdracht gebruikt voor het hoogtepunt van een toneelopvoering, meestal de slotscène, waarin het maximum aan pracht en kunnen getoond wordt. Typische voorbeelden hiervan zijn de slotvoorstellingen tijdens de 16de en de 17de eeuw in het Palais Royal te Parijs, waarbij 30 tot 40 acteurs werden uitgedost als Olympische goden. Ze stonden op platforms, versierd met zonnestralen en wolkensilhouetten. In de spectaculaire finale werden die ‘goden’ op hun plateau tot op halve hoogte boven de scène neergelaten. Niet alleen goden, maar ook vorsten en helden werden zo verheerlijkt. Vandaar de andere benaming voor apotheose, nl. gloire. Zie ook deus ex machina. 
********
********Term gebruikt door James Joyce in Stephen Hero – de onafgewerkte voorstudie (postuum gepubliceerd 1944) van A Portrait of the Artist as a Young Man (1916) – om te verwijzen naar een intens moment van luciditeit waarbij een diepere betekenis zich plotseling openbaart bij het waarnemen van een triviaal incident. De oorspronkelijke betekenis van de term was religieus: de Epifanie is het Driekoningenfeest (6 januari), waarop men herdenkt hoe de drie koningen in contact komen met het Goddelijke door het aanschouwen van een op zich heel gewoon gegeven (een pasgeborene in een kribbe). Getransponeerd naar een seculiere context, kenmerkt het plotselinge, spirituele en ingrijpende karakter van deze ervaring ook de intense momenten van inzicht en openbaring die op cruciale momenten voorkomen in Joyces œuvre en in heel wat andere literaire teksten.
********Retorische term voor een betoog waarin het verschil tussen twee dingen wordt uiteengezet. In dit lexicon wordt bijv. het verschil duidelijk gemaakt tussen metrum en ritme in de desbetreffende beschrijvingen. 
********Stijlfiguur waarin een spel gespeeld wordt met de verschillende betekenissen en toepassingen van eenzelfde woord. In die betekenis is er verwantschap met de term antanaclasis. \nEen voorbeeld van dit type diafora is te vinden in de laatste woorden van het gedichtje 'Dame' van Kees Stip:\nEen dame stal vaak uit de vleeshal\neen kalfskotelet of een vleesbal. \nHaar kleinzoontje Kees\nwas vlees van haar vlees,\nzodat hij daar meestal van meestal.\n(Lachen in een leeuw. Verzamelde gedichten, ed. D.Welsink, 1993, p. 352) 
********Traditioneel element in het Griekse toneel, nl. een levendige dialoog tussen twee spelers, elk gesteund door een gedeelte van het koor, waarin twee tegengestelde opinies over eenzelfde probleem worden uiteengezet en verdedigd. \nBij uitbreiding kan de term ook refereren aan een feest waarop een wedstrijd op intellectueel of artistiek niveau of een competitie van atleten plaats vond. 
********Prolepsis of anticipatio (Lat.) is een term uit de stijlleer voor een tot de gedachtefiguren behorende uitspraak waarin een woord of zinsdeel logisch te vroeg geplaatst is, zoals in formuleringen als ‘heet water opzetten’ of ‘bont en blauw slaan’. Het betreft m.a.w. een voorbarige toeschrijving van een eigenschap aan het onderwerp of voorwerp van een werkwoord, terwijl deze eigenschap in feite slechts tot stand komt door de handeling uitgedrukt in het werkwoord.\nDeze stijlfiguur is verwant aan de hysteron proteron, waarvan men het een variant zou kunnen noemen.
********In de retoriek is de prolepsis of anticipatio (Lat.) de weerlegging vooraf van bedenkingen die men zelf maakt om bij de toehoorders het gras voor de voeten weg te maaien. Plausibele tegenargumenten worden door de spreker vermeld en ontkracht vóór ze bij de toehoorders kunnen opkomen. Bijv.: \"Men zal zich misschien afvragen waarom de politie niet vooraf aanwezig was, maar hiervoor is een eenvoudige verklaring...\".
********Prolepsis – ook wel met zijn Latijns equivalent anticipatio aangeduid – is een term uit de stijlleer voor een stijlverschijnsel, behorend tot de woord- en zinsfiguren, gekenmerkt door het grammaticale feit dat een persoon of zaak, genoemd in het begin van een zin, via een voornaamwoord in het vervolg van de zin herhaald wordt. De in het begin genoemde notie wordt vaak geïsoleerd voorop geplaatst, zoals in\n'Mijn vroegere klasgenoot – ik zou hem niet meer herkennen’.\nMen zou de prolepsis in dit voorbeeldzinnetje een van plaats verwisselde bijstelling kunnen noemen. Een andere vorm is echter ook mogelijk, zoals in het zinnetje: ‘Luister naar de bijen, hoe ze zoemen’.\nTen onrechte wordt de prolepsis-1 soms als synoniem beschouwd van inversie. Een van de verschillen tussen beide is het ontbreken van herhaling van noties bij de inversie.
********Men spreekt van de metakritische functie van literaire kritiek wanneer de criticus zich expliciet uitlaat over zijn eigen interpretatie (bijv. door de beperktheid ervan aan te geven) of over de kritiek in het algemeen. Deze functie komt vooral in streng wetenschappelijke kritiek voor. 
********Onderdeel van de parabasis in een Griekse komedie waarbij de leider van de koorhelft die net een ode gezongen heeft, satirische opmerkingen geeft m.b.t. de actualiteit of spot met het publiek. Als tegenhanger volgt dan na de antiode van de andere koorhelft de antipirrhema, nl. de afsluiting van de parabasis door de andere koorleider. 
********Een woord vooraf of inleidende aantekeningen die bijv. in de 17de-eeuwse respublica litteraria (Republiek der Letteren) vergelijkbaar waren met het voorwerk of het voorwoord. Zo betitelt Hugo Grotius de uitvoerige inleiding op zijn Phoenissae (1630) als ‘Prolegomena’. Soms kunnen deze inleidende aantekeningen de omvang krijgen van een monografie, zoals Immanuel Kants Prolegomena zu einer jeden künftigen Metaphysik (1783). S. Vestdijk gebruikte de term voor een hoofdstuk van zijn essaybundel De Poolse ruiter (1946): ‘Prolegomena eener aesthetiek’.
********Aanduiding voor dat deel van het drama waarin de omkering van de handeling plaats vindt na de climax-2 en die zal leiden tot de peripetie, de beslissende wending die uitloopt op de ondergang of de uiteindelijke verzoening. De catastrofe betekent in de klassieke tragedie de ondergang van de held (protagonist). De catastrofe vormt een vast deel van de klassieke tragedie, die begint met de expositie in het eerste bedrijf, gevolgd door de intrige in het tweede en de climax in het derde. Op het hoogtepunt van de spanning volgt als wending de catastrofe in het vierde en tenslotte de peripetie in het vijfde bedrijf waarin het drama zijn afwikkeling krijgt. In Vondels Gijsbreght van Aemstel (1637) bijv. valt de catastrofe in het vierde bedrijf, wanneer de stad Amsterdam zo goed als gevallen is en een heraut de burcht komt opeisen.\nOok in het moderne drama wordt de ondergang van de held(en) een catastrofe genoemd, maar dan is het geen typisch structureel element meer, zoals in de klassieke tragedie.
********
********In het algemene taalgebruik is een trauma een ernstige lichamelijke verwonding of psychologische kwetsuur, vooral een die blijvende stoornissen veroorzaakt. Literatuurcritici hebben in recente jaren veel aandacht besteed aan de manier waarop literatuur kan dienen om traumatische ervaringen te verwoorden en te verwerken
********Oorspronkelijk werd de term in Griekenland gebruikt als tegengesteld aan mythos. Logos stond voor een betrouwbaar verslag of waarheidsgetrouwe uiteenzetting, terwijl mythos (zie mythe) werd gebruikt voor het ‘verhaal van een dichter’. 
********
********
********
********Onderdeel in het vast verloop van de tragedie, volgend op de peripetie, nl. de ontknoping die leidt tot ondergang of verzoening.
********Benaming van lichte, speelse en schertsende poëzie in de antieke literatuur. Een vertegenwoordiger van dit soort poëzie was Theocritus. Het genre was vooral bekend in de vorm van het technopaignion (Lat. carmen figuratum), de voorloper van het figuurgedicht. In het hellenisme-1 was het nl. mode om door afwisseling in lengte van de versregels bepaalde voorwerpen na te bootsen.
********
********Stroming binnen de stilistiek geïntroduceerd door L. Spitzer die de stijl beschouwde als een strikt individuele uitdrukkingswijze (vandaar ook stilistiek van het individu genoemd) die via detailanalyse (bijv. motiefstudie, woordkeuze) van een bepaald werk moet worden bestudeerd, om zo de innerlijke visie van een auteur, diens eigen persoonlijke manier om iets uit te drukken, te achterhalen. Het is een soort Freudiaanse analysetechniek. Van daaruit kan dan eventueel veralgemeend worden naar het hele oeuvre. 
********Catalectische tetrameter bestaande uit vier ionici (ionicus). Het bekendste voorbeeld in deze galliambische versmaat is Attis van Catullus (Carmen 63). Oorspronkelijk was de galliambus een lied ter ere van Cybele, waarin de dolzinnigheid van de Cybelepriesters expressief nagebootst werd
********Term uit de prosodie voor die soort poëzie die gekenmerkt wordt door een metrisch patroon (metrum). Dikwijls vindt men dit in het isosyllabisch vers. In de perioden van renaissance en classicisme bestond er geen andere poëzie dan metrische. Sinds de romantiek, en in de Nederlandse letterkunde vooral sinds de Beweging van Tachtig (o.m. bij Gorter), is niet alle poëzie metrisch. Het vrije vers-1 was in het symbolisme en het modernisme, en ook in de dichtkunst van de tweede helft der 20ste eeuw, een aantrekkelijk alternatief. Maar het toepassen van metrum is tot op heden niet in onbruik geraakt. Het procédé is kennelijk geliefd, getuige het feit dat ook in de gedichten die geschreven zijn tijdens en na de experimenten van Vijftigers en Zestigers, menig metrisch vers te vinden is.
********Geheime leer of getallensymboliek van de kabbalisten (kabbala) die getallen als woorden en woorden als getallen lezen. 
********Onder Misjna verstaat men de codificatie, ook schriftelijk, van de ‘mondelinge leer’, dit is het gewoonterecht aansluitend bij de Mozaïsche wet of Thora, tussen 70 en 135 n. Chr. De Misjna is zoals de Talmoed gericht op het behoud en de restauratie van het jodendom. Het is niet uitgesloten dat de joden het geopenbaarde karakter van de mondelinge traditie of ‘tweede wet’ hebben verdedigd in reactie tegen de exclusieve aanspraken van de christenen op het Bijbelse erfgoed (‘het nieuwe Israël’).
********De kabbala(h) is een joods religieus-filosofisch systeem dat inzicht wil geven in de goddelijke natuur. Het verwijst naar een esoterische dogmatiek (esoterisme) over God en het universum. In de middeleeuwen breidde het zich enorm uit met de uitgave van de mystieke tekst Sefer Jetzirah. Het werd bestudeerd door de uitverkorenen, de zgn. 'baale ha-kabbalah', d.w.z. de 'bezitters of meesters van de kabbala'. Vanaf de dertiende eeuw ontwikkelde zich rond de kabbala een uitgebreide literatuur, naast en vaak in tegenstelling tot die rond de talmoed.\nIn Apocrief. De analphabetische naam (1952) maakt Lucebert gebruik van het kabbalistisch concept van de naam van god, zoals Anja de Feijter in haar proefschrift (1994) heeft laten zien.
********Hebreeuwse naam voor het boek waarin de Mozaïsche Wet staat, nl. de Penthateuch of vijf boeken van Mozes. Deze ‘geschreven wet’ vormt samen met de mondelinge overlevering van de Talmoed de joodse canon-1.\n\n\n\n\n\n\n\nBladzijde van een uit Spanje afkomstige Thora (1300). [bron: A.G.H. Bachrach e.a. (red.), Moderne Encyclopedie van de Wereldliteratuur, dl 4 (19802), t.o. p. 161].
********Oorspronkelijk oudjoodse werkwijze van schriftgeleerden bij het toelichten van de joodse Bijbel (zie ook exegese). Vandaar werd de term overgedragen op de literatuur zelf die door het toepassen van deze exegetische methode ontstond, nl. de randverhalen en commentaren die een bepaalde bijbeltekst moesten uitleggen of toepassen op de situatie van de toehoorders in de synagoge. In de eerste twee eeuwen van onze jaartelling begon men deze mondeling overgeleverde ‘midrasjiem’ te redigeren en te verzamelen en daar is men tot laat in de middeleeuwen mee doorgegaan. Men onderscheidt bij de midrasj de halacha en de hagada. De halacha tracht juridische Bijbelteksten te interpreteren of er nieuwe voorschriften uit af te leiden voor de praktische levenswandel. De hagada legt verhalen uit, past deze verhalenderwijze toe op actuele toestanden, bouwt zo een nieuw verhaal op rondom een bestaand verhaal of vult dit laatste aan met nieuwe verhalen, indien er bepaalde elementen niet in uitgewerkt zijn. Zo ontstond een enorm rijke en gevarieerde verhalenschat die een blijvende grondslag vormt voor de joodse literatuur. Zie ook Talmoed.
********Herkenningswoord of wachtwoord dat veilige doorgang verschaft. De uitdrukking is ontleend aan het Oude Testament en verwijst naar de strijd tussen de Efraïmieten en de Gileadieten. Om de Jordaan te kunnen oversteken, dienden de Efraïmieten bij de veerpont het woord sjibbolet (korenaar) uit te spreken
********Schriftelijke neerslag van de joodse mondelinge traditie tussen de 2de en de 6de eeuw n. Chr. in Palestina en Babylonië. De Talmoed behoort met de midrasj tot de belangrijkste producten van de rabbijnse of na-Bijbelse literatuur. Samen met de Bijbel vormt hij de joodse canon-1. Net zoals de ‘geschreven wet’ of Thora (joodse naam voor Pentateuch) werd volgens de joodse overtuiging, de mondelinge overlevering van de Talmoed aan Mozes geopenbaard.\nDe Talmoed bestaat uit wetteksten, met bijhorende commentaar of jurisprudentie in de vorm van verhalen – verwant aan de Midrasj – en discussies tussen rabbijnenscholen. Kern van de Talmoed is het corpus van de Misjna (Hebr. herhaling of ‘tweede wet’). De commentaren noemt men gemara (Aram. toelichting). Onder Misjna verstaat men de codificatie, ook schriftelijk, van de ‘mondelinge leer’, dit is het gewoonterecht aansluitend bij de Mozaïsche wet of Thora, tussen 70 en 135 n. Chr. In die tijd werd ook de teksttraditie van de Bijbel definitief vastgelegd. Misjna en Talmoed zijn gericht op het behoud en de restauratie van het jodendom.\nDe officiële versie van de Talmoed, de Babylonische Talmoed of ‘Bavli’, is ontstaan in de joodse leerhuizen van het Tweestromenland, na de ondergang van de leerhuizen in Palestina onder Byzantijns bewind. De Palestijnse Talmoed, of Talmoed van Jeruzalem (ook: Jeroesjalmi) vertoont inhoudelijk veel gelijkenis met de Babylonische, maar vertegenwoordigt doorgaans een ouder stadium in de ontwikkeling van de traditie. De taal van de Talmoed is Hebreeuws (Misjna-Hebreeuws), met de gemara-gedeelten in het Aramees (respectievelijk West- en Oost-Aramees). Daarnaast zijn er de leenwoorden uit het Grieks en het Perzisch. Misjna en Talmoed dateren uit de periode van het vroege en laatantieke christendom. Het is niet uitgesloten dat de joden het geopenbaarde karakter van de mondelinge traditie of ‘tweede wet’ hebben verdedigd in reactie tegen de exclusieve aanspraken van de christenen op het Bijbelse erfgoed (‘het nieuwe Israël’). De Talmoed werd door de christenen afgewezen. Tijdens de middeleeuwen, en zelfs in de nieuwe tijd, kwam het tot Talmoedverbrandingen (Parijs, 1242
********Antieke versvorm waarbij van een vers bestaande uit zes jamben de laatste vervangen wordt door een trochee of spondee, wat leidt tot een breuk in de cadens: .  Bijv.:\nMĭsēr | Cătūl|lĕ, || dē|sĭnās | ĭnēp|tīrĕ \n ēt quōd | vĭdēs | pĕrīs|sĕ || pēr|dĭtūm | dūcās.\n (Catullus, VIII, 1-2) 
********Komische schets of vertelling, waarin ernst en humor meestal zijn gecombineerd. Het genre kwam tot bloei in de 18de eeuw, aanvankelijk in dichtvorm
********Keltische hofdichter, behorend tot een aparte stand van geletterden. Bardenpoëzie rekent men tot de lyriek
********De ISTC is een internationale database (short-title catalogus) voor 15e-eeuwse Europese gedrukte werken (incunabel), vervaardigd door de British Library met bijdragen van bibliotheken wereldwijd. 
********ISBD, ontworpen door de International Federation of Library Associations (IFLA) om wereldwijd titelbeschrijvingen te kunnen uitwisselen. Er zijn diverse ISBD's voor de verschillende categorieën bibliografisch materiaal, zoals de ISBD(A) voor het oude boek (A = antiquarian), de ISBD(M) voor monografieën en de ISBD(S) voor seriewerken. De regels worden meer toegepast in de catalografie dan in de bibliografie waar ze als te rigide worden ervaren.
********Het ISBN is een tiencijferige codering die aan boeken wordt toegekend en daarin ook wordt afgedrukt op de verso-zijde van het titelblad en op de achterzijde van het omslag. Aan de hand van deze code kunnen op snelle en doeltreffende wijze gegevens uitgewisseld worden tussen bibliotheken, boekhandels en uitgeverijen. In de code wordt ook rekening gehouden met het boek als materieel object: zo zijn er verschillende nummers voor een gebonden en genaaide uitgave van een boek en voor een seriewerk en de verschillende delen daarin. Een ISB-nummer bestaat uit 4 groepjes cijfers die verschillend samengesteld kunnen zijn (bijv. 2+2+5+1) voor respectievelijk de aanduiding van het land en/of de taal, de uitgeverij, het boek en een controlecijfer of de hoofdletter X.\nSinds 1 januari 2007 bestaat een ISBN uit dertien cijfers, voorafgegaan door de letters ISBN en is het opgebouwd uit vijf gedeeltes, telkens gescheiden door een liggend streepje: het getal 978 (later mogelijk ook 979), gevolgd door een landencode, een uitgeverscode, een titelnummer en een controlegetal.\nOok voor kranten en tijdschriften bestaat een dergelijke code, het ISSN. Zie ook DOI en NUR.\nVb.: ISBN 90 12 04275 5 is de code van het hieronder bij de literatuur vermelde boek van Treebus, waarbij 90 duidt op Nederland(s), 12 op de Staatsuitgeverij, 04275 op het desbetreffende boek en 5 als controlecijfer dienst doet.
********Het ISSN is een achtcijferige codering die toegekend wordt aan kranten en tijdschriften en daarop gewoonlijk dan ook wordt aangebracht op de achterzijde van het omslag. Aan de hand van deze code kunnen op snelle en doeltreffende wijze gegevens uitgewisseld worden tussen bibliotheken, boekhandels en uitgeverijen. Een ISS-nummer bestaat uit twee groepen van vier cijfers verbonden door een koppelteken.\nOok voor boeken bestaat een dergelijke code, het ISBN. Zie ook DOI en NUR.\nVb.: ISSN 0166-4239 is het tijdschrift Dokumentaal
********Term die ontleend werd aan de muziektheorie, waar hij een muziekpassage aanduidt die bij wijze van passende afsluiting nog wordt toegevoegd aan een reeds voltooide beweging. Deze basisbetekenis blijft bewaard bij de literair-kritische toepassing van de term. In de analyse van verhalen duidt men er een verklaring mee aan, na de afwikkeling van het ‘eigenlijke’ handelingsverloop, dat het verhaal inderdaad ten einde is. Zo is de formule ‘en zij leefden nog lang en gelukkig’ een vaak voorkomende coda, die alle nog resterende vragen uit het verleden van de karakters oplost en hun toekomst samenvat in een enkele zin. \nBij een poëtische tekst staat coda voor een relatief onafhankelijke versregel of strofe die, als een soort samenvatting of, vaak ironische afsluiting ervan, aan het ‘eigenlijke’ gedicht of een deel ervan wordt toegevoegd. Op die manier vindt men soms een extra regel of zelfs strofe als coda bij een sonnet (Eng. caudate sonnet). Bijv. de vijftiende regel in het volgende sonnet (De kleren van het gezang) van G. van der Graft:\nIk heb mij vrijgemaakt\nuit die gesteven\nklederdracht. Leven,\ndat wil ik, naakt\n\ndenken en dan de ruime\nkleren van het gezang\naandoen, mijn adem lang, ze hoeven niet eens te rijmen,\n\nze zijn van een oudere snit,\nin een vorige wereld geweven,\ngezongen en niet geschreven\n\nen daarom passend voor dit\nblote bestaan dat bidt,\ngeboren en niet gemaakt\n\nals gezegd: naakt.\n(Verzamelde Gedichten, 1985, p. 879)
********Literaire tekst, meestal een gedicht, gekenmerkt door het creatief invlechten van citaten van andere, bekende auteurs of teksten, vaak bewust uit hun context geciteerd. De auteur demonstreert hiermee zijn belezenheid en appelleert aan het plezier van de herkenning bij een geletterd publiek. Doorgaans beoogt een cento een komisch effect (parodie). Met plagiaat heeft dit alles niets te maken, omdat het in feite een hommage is aan de tekst waaraan ontleend wordt. Bekend zijn de Homeruscento’s uit de hellenistische en Byzantijnse tijd, de Vergiliuscento’s van Ausonius en Proba, de 11de-eeuwse Ecbasis Captivi (ed. Trillitzsch, 1964) en de Fergus (ed. Frescoln, 1983) van Guillaume le Clerc en later in de renaissance de Petrarca-cento’s. Een invloedrijk 16de-eeuws voorbeeld is de Politica (1589) van Justus Lipsius. Uit de 17de eeuw kunnen worden genoemd Daniel Heinsius’ Hymnus of lof-sanck van Bacchus (1614) en Lof-sanck van Iesus Christus (1616). Ook nu nog worden dergelijke teksten geschreven, maar dan vooral met humoristische of satirische bedoelingen. Een betrekkelijk recent voorbeeld zijn de liedjes in de Frater Venantius-sketch van Wim Sonneveld. Onzeker hierbij is of de vaak subtiele intertekstualiteit wel door het grote publiek werd opgemerkt. Dat is duidelijk wel het geval in bijv.:\nZie de maan schijnt door de bomen,\nO als eieren zo groot.\nBij de muur van ‘t oude kerkhof\nSchoon zijn vader ‘t hem verbood. \n(Wim Sonneveld)\nDe postmoderne schriftuur maakt graag gebruik van deze techniek, zelfs in proza. Een goed voorbeeld is de (onafgewerkte) romancyclus van Renaud Camus, Les Eglogues (1975-1982). Zie ook collage.
********Illustratietechniek behorend tot de chemisch-manuele diepdruk. Een koper- of zinkplaat wordt voor driekwart bestoven met harspoeder. Door verwarming van de plaat gaan de korrels smelten. De delen die wit moeten blijven, worden afgedekt met vernis waarna de plaat in een zuurbad gelegd wordt. Tussen de korrels wordt het materiaal ingebeten. Er kunnen allerlei schakeringen bereikt worden door te variëren in korrelgrootte en duur van het zuurbad. \n\n\n\n\n\n\n\nAquatint van Alexandre Alexeïeff bij een Nederlandse uitgave van E.A. Poe's The Fall of the House of Usher (1930). [bron: Bibliopolis].
********Stereotiepe figuur uit de pantomimische commedia dell’arte, die ook in latere literatuur vaak voorkomt. Zijn veelkleurige en ordeloze lapjespak, korte jas en collants, en zijn pseudoknuppel hadden niet steeds dezelfde betekenis. De harlekijn komt wellicht uit de volkse mysteriespelen. Half kamerknecht, half boer, kon hij zich tegenover zijn meester heel wat vrijheden veroorloven en diens liefdesperikelen parodiëren. Later wordt hij de geraffineerde incarnatie van een gepolijste satire tegen de adel. In Duitsland spreekt men dan van Hanswurst of Kasperl (zie ook Haupt- und Staatsaktion). Voorbeelden geven S. Brants, Narrenschiff (1494) en Goldoni's, De Knecht van twee meesters (1748).\nDe tegenhanger van de slimme Arlecchino was Pedrolino, een robuuste clown met een gezond vitalisme en rondborstige humor. De Franse versie, Pierrot, nam wel de uitmonstering van deze clown over, te weten een wit pak met lange mouwen, een plooikraag en een puntmuts boven een witgeschminkt gelaat, maar niet zijn karakter. Hij wordt een wat tere verschijning, naïef en onhandig, die snelle opeenvolgingen van kinderlijke vreugde en komische, pathetische droefheid kent. Hij wordt mooi getekend door M. Nijhoff:\nIk was als kind te ouwelijk,\nIk was als man te vrouwelijk.\nLeven is dromen, en de dood,\nDenk ik, is ‘t die ons wakker stoot.         \n(M. Nijhoff, Pierrot aan de lantaarn, 1919 in Verzamelde Gedichten, ed. W.J. van den Akker & G.J. Dorleijn, 2001/3, p.78
********Verzamelnaam voor teksten die worden gekenmerkt door een gechargeerd komische voorstelling van zaken. Het effect ontstaat door een discrepantie tussen onderwerp en stijl: ofwel wordt een ernstig of verheven onderwerp (bijv. thema’s uit de klassieke literatuur of bepaalde genres of stijlverschijnselen van een auteur of groep auteurs) behandeld op een triviale manier, ofwel wordt een onbeduidend of triviaal onderwerp benaderd met voorgewende waardigheid. De eerste soort is terug te vinden in de travestie, de tweede in de parodie en het heroïco-komisch epos (mock epic). Het genre volgt het procédé van de pastiche-2 \n\nZo werd, in navolging van de Franse dichter, roman- en toneelschrijver P. Scarron (1610-1660), o.m. bekend door zijn Le Virgile Travesty (1648-1659), in de tweede helft van de 17de eeuw een soort poëzie in Nederland populair die 'burlesk' genoemd werd. In het volgende fragment van een sonnet van Focquenbroch vindt men de beide procédés van travestie en mock epic terug:\nLaas! zal mijn onluk dan zijn wreedheid nimmer staken?\nZal dan mijn smart, dus lang gerezen in den top,\nnooit dalen? Zal mijn ramp dan nimmer meer houden op,\nmaar steeds volharden in op mij zijn haat te braken?\nDus klaagde Phillis laatst met tranen op haar kaken\nen wrong gelijk ontzind haar hagelwitte krop:\nEn rukte zoveel haar in één uur uit haar kop,\nDat m'er wel met fatsoen zes ballen van kon maken.\n(W. van Focquenbroch, De geurige zanggodin, ed. Decorte, 1966, p. 11).\nOver het algemeen is de humor in burleske literatuur eerder koddig of boertig dan geestig. Als een burlesk auteur een karikatuur maakt van een (auteurs)stijl door een bepaald werk (geheel of gedeeltelijk) of bepaald genre op de voet te volgen, gaat de pastiche over in de parodie. Wordt het bewerkte origineel opzettelijk verzwegen dan kan men te maken hebben met plagiaat. Krijgt de persiflage een fel spottend karakter dan spreekt men van een satire.\nSommigen zien burleske literatuur als een vorm van anti-literatuur, anderen beschouwen menige burleske tekst als een vorm van literaire kritiek, zoals ook het geval is met de parodie. Dominant in de receptie van lezers en critici is de opvatting van dit genre als een vorm van vermaak. Als zodanig is deze literatuur nauw verwant aan de klucht (zowel klucht-1 als klucht-2) en de revue-1.
********In de Romeinse tijd een denigrerende benaming voor een afgezaagd lied, maar in de Middeleeuwen gebruikt voor kerklied (cantilena romana, zoals er in Rome gezongen wordt, i.t.t. cantilena Francorum, zoals de Galliërs zongen), voor het chanson de geste (Albericus Triumfontium: ‘ut in cantilena dicitur’ d.w.z. ‘zoals in het lied gezegd wordt’), en zelfs voor sprookjes. De term dankt zijn bekendheid aan La Cantilène de sainte Eulalie (881), de oudste tekst in de volkstaal gevonden in Frankrijk. Het gaat om de Romaanse transcriptie van een Latijnse kerkzang ter ere van de H. Eulalie.\nDe naam is blijven voortleven in het woord ‘cantilene’: gedicht dat zangerig bedoeld is. Menig klankgedicht van Guido Gezelle (1830-1899) en Paul van Ostaijen (1896-1928) zou als cantilene betiteld kunnen worden. Bekend is het expliciet als cantilene aangeduide gedicht ‘Vera Janacopoulos’ uit de bundel Tuin van Eros (1932) van Jan Engelman (1900-1972), dat grotendeels gedragen wordt door effecten op het gebied van ritme en rijm.
********Een van de onderdelen van een lang verhalend gedicht. Zo bestaat Dantes Divina Comedia uit honderd canto’s. Bekend zijn verder Ezra Pounds The Cantos (1917-1970), vertaald en nadien ook creatief nagevolgd door de Nederlandse dichter H.C. ten Berge (Texaanse elegieën, 1983) en door J. Hamelink in Germania (2010).\nDe benaming wordt ook gebruikt voor een cyclisch opgebouwd kosmisch gezang met een religieuze dimensie. Op een psalmerende wijze bezingt de dichter de werkelijkheid. Zeer bekend zijn de Canto general (1950) van Pablo Neruda en El Canto nacional (1973) van de Nicaraguaanse priester-dichter Ernesto Cardenal.
********Oorspronkelijk uit de beeldende kunst afkomstige aanduiding voor een portrettekening waarin de trekken van een bepaald, als bekend verondersteld personage komisch vervormd of overdreven worden. Als zodanig is de karikatuur in de beeldende kunst wat de parodie is in de literatuur. Later wordt het woord karikatuur ook gebruikt voor spotprent in het algemeen (zoals de cartoon) en vervolgens kwam de term in de letterkunde in gebruik. Men vindt karikaturen in alle mogelijke genres, maar toch vooral in deze met komische strekking (vgl. humor) zoals blijspel, klucht-1, spotlied, pastiche-2 en parodie. Als negatieve vertekening van de werkelijkheid kan men de karikatuur zien als antipode van de idealisering. Verwant aan de karikatuur is de groteske.\n\n\n\n\n\n\n\nKarikatuur uit het jaar 1917 over Louis Couperus en de Haagsche Post.[bron: Letterkundig Museum, Uitgelezen prenten, nr. 5].
********Begrip ontwikkeld door de Russische criticus en taalfilosoof M. Bakhtin (vooral in zijn studie over François Rabelais). Het is ruimer dan gewoon de betekenis ‘betrekking hebbend op carnaval’. Bakhtin ziet carnaval als een tijdelijke omkering van gevestigde waarden, conventies en normen. Meer dan alleen maar een folkloristisch gebeuren, is het een uiting van een levende en subversieve volkscultuur die zich manifesteert t.a.v. de heersende machtsstructuren, ideologieën en instituties. Het carnavaleske wordt gekenmerkt door de lach, de uitbundigheid, het lichamelijke, het profane, het vrije contact, de omkering, de transgressie. Bakhtin brengt het carnavaleske in verband met de groteske en met de noodzaak om het monologische en hegemonische spreken van de macht van repliek te dienen (zie ook dialogisme). In de omgekeerde wereld van carnaval kan alles in twijfel worden getrokken en wordt ruimte gecreëerd voor dialoog, veelstemmigheid (zie polyfonie) en vernieuwing. Dergelijke carnivalisering gebeurt ook via de literatuur. Bakhtin herkent het carnavaleske in de menippeïsche satire, dat een vroege wegbereider was voor auteurs als Rabelais en voor de latere veelstemmige roman.
********Groepsdans waarbij de dansers elkaar in een kring de hand geven. Vandaar ook het lied dat meestal alternerend door een voorzanger en de hele groep werd gezongen tijdens de dans (zgn. rondet de carole). Hieruit ontstonden drie canonieke vormen: het rondeel (Fr. rondeau), de ballette (zie ballade-2) en de virelai. In het Engels verengde de betekenis van de term gaandeweg tot die van kerstlied (vgl. het Duitse Weihnachtslied en de Franse noël).
********
********Dichtvorm (terzine) afkomstig uit Italië waarvan de strofen zijn opgebouwd uit drie vijfjambische (jambe) regels met het rijmschema aba bcb cdc etc. De eindregel van de zang (canto) rijmt met de voorlaatste van de vorige terzine, dus xyz/y. De terza rima werd vooral beoefend door Dante (La Divina Commedia, begin 14de eeuw), Petrarca en Boccaccio, maar raakte buiten Italië nooit echt populair. In Engeland werd deze vorm toegepast door Milton, Browning, Eliot en Shelley (The Triumph of Life, 1824). Nederlandse letterkundigen die gebruik maakten van het verschijnsel terza rima zijn Potgieter (Florence) en Van Eeden (Het lied van schijn en wezen).
********Het op basis van liefhebberij bezig zijn met kunst. De benaming dook voor het eerst op in 1734 in Londen, nl. in de Society of Dilettanti, een club van mensen die zich interesseerden voor Italiaanse kunst en klassieke archeologie. Dilettantisme werd en wordt, afhankelijk van het standpunt, positief of negatief geëvalueerd. De dilettant onderscheidt zich van de kunstenaar en de wetenschapper door zijn speelse en vrijblijvende opstelling, wat dan vaak het verwijt van amateurisme en ondeskundigheid met zich meebrengt. Het speelse en vrijblijvende kunnen evenwel uitgebuit worden om de dilettant een statuut van ongenaakbaarheid te bezorgen. In die zin is het dilettantisme een specifieke intellectuele en individualistische houding die een oplossing zoekt voor het conflict tussen kunst en leven. De dilettant vertoont in die zin enige gelijkenis met de dandy (zie dandyisme) en het is niet verwonderlijk dat het dilettantisme werd ervaren als een problematische levenshouding in de context van het fin de siècle, bijv. in het werk van H. von Hoffmannsthal en Th. Mann.
********De benaming ‘lieflijke nieuwe stijl’ heeft betrekking op de dichttrant van een aantal dichters (de zgn. stilnovisti) in Toscane in de 13de en 14de eeuw. De term wordt voor het eerst gebruikt door Dante in vers 57 van de 24ste zang van ‘Purgatorio’ in de Divina Commedia ter typering van zijn poëzie en van die van zijn directe voorgangers en wordt sindsdien gebruikt voor muzikale poëzie (vooral sonnet en ballade-1) in een zoetvloeiende taal en stijl, geschreven in de volkstaal en met een de vrouw idealiserende liefde als onderwerp. In de dolce stil nuovo zijn invloeden te zien van o.a. de Provencaalse troubadourspoëzie en het platonisme. Invloed is vervolgens uitgegaan op vooral Petrarca en via het petrarkisme hebben de ideeën en thema's van de dolce stil nuovo zich verbreid en renaissancedichters als Lorenzo de Medici, Michelangelo, P. Bembo en T. Tasso beïnvloed. Later bleken ook 19de- en 20ste-eeuwse dichters als Dante Gabriel Rosetti en Ezra Pound er invloed van te hebben ondergaan.
********Structurele grens tussen het octaaf en het sextet van een sonnet, formeel aangegeven door de rijmklanken en het rijmschema. De wending is eveneens zichtbaar in de inhoud. Vaak is bijv. het octaaf algemeen, terwijl het sextet concreter is en een toepassing insluit. Het octaaf kan een subjectief gevoelen uitdrukken en het sextet een objectivering ervan, of omgekeerd. Deze tweevoudigheid manifesteert zich niet zelden in de vorm van een vergelijking of tegenstelling.\nZo bevat het sonnet 'Sonate' van M. Nijhoff (Verzamelde gedichten, 1995, p. 23) in het octaaf de beschrijving van een situatie, terwijl in het sextet een jij-figuur wordt aangesproken.\nDe volta kan zich ook bevinden na het derde kwatrijn, zoals bij het Shakespeareaans sonnet.\nSynoniemen: chute, keer, val, wending.
********Oorspronkelijk een tekst die de opeenvolging van scènes (scène-1) in code of afkortingen weergeeft. De niet voor publicatie bestemde tekst was uitsluitend als handleiding voor de auteurs bedoeld. In de context van de commedia dell’arte, in het begin van de 17de eeuw, vindt men de eerste van dergelijke scenario’s terug. Tegenwoordig kent de term een ruimere toepassing, vooral in de filmkunst en de tv-wereld. Maar soms wordt de term ook gebruikt voor de regie van toneel, opera of ballet. Voor de film wordt doorgaans op basis van het scenario een draaiboek samengesteld waarin alle gegevens voor de uiteindelijke verfilming zijn vastgelegd.\nIn het algemeen schetst het scenario het handelingsverloop, bevat het de dialoog, werkt het de emotionele ontwikkeling van de personages uit, beschrijft het de atmosfeer van de verschillende scènes en geeft het aanwijzingen over de cameravoering, het decor en de belichting. In zijn hoedanigheid van uit te voeren tekst is het vergelijkbaar met een dramatekst, die eveneens uit een hoofdtekst en een neventekst bestaat. In feite is scenario of script een verzamelnaam voor de verschillende stadia die een filmtekst doormaakt. In het Angelsaksische taalgebied maakt men een onderscheid tussen de termen ‘screenplay’, ‘shooting script’ en ‘filmscript’. ‘Screenplay’ is het scenario zoals dat door de schrijver werd opgesteld, ‘shooting script’ is de uiteindelijke tekst die voor verfilming wordt gebruikt en ‘filmscript’ is een gedetailleerde beschrijving van de afgewerkte film.\nSoms wordt het scenario los gezien van zijn dienende functie en als autonome tekst gepubliceerd. Doorgaans gaat het dan om een persklaar gemaakte combinatie van de drie voornaamste stadia. Dit is bijv. het geval met een aantal scenario’s van Harold Pinter en van Woody Allen. Ook Marguerite Duras’ Hiroshima mon amour (1960), door Alain Resnais verfilmd, kan als voorbeeld genoemd worden. Voorts dient nog onderscheid gemaakt te worden tussen enerzijds het originele scenario en anderzijds de adaptatie, waarbij een bestaand literair werk voor verfilming in scenariovorm gegoten wordt. In dit laatste geval kan men het scenario beschouwen als mesotekst (Gr. mesos = midden) of tussentekst. Ook kan het gebeuren dat het originele scenario van een succesvolle film tot een roman herschreven wordt en in die hoedanigheid wordt uitgegeven: The deer hunter (1978) door E.M. Corder of Lang leve de Koningin (1997) door E. Lammers.\nDe vakvereniging van letterkundigen, de Vereniging van Schrijvers en Vertalers, kent een speciale afdeling, het Netwerk Scenarioschrijvers voor film, televisie, radio en nieuwe media. Daarnaast bestaat de Stichting het Nederlandse Scenario. Van 1990 tot 2004 verscheen een speciaal aan scenario’s gewijd tijdschrift onder de titel Het Nederlands Scenario.
********
********Eén van de radicale historische avant-garde-stromingen binnen het modernisme van de eerste decennia van de 20ste eeuw. De term futurisme’ werd voor het eerst gebruikt door Gabriël  Alomar (Spanje, 1904), maar werd door F.T. Marinetti geïntroduceerd als stroming in de kunst met zijn Futuristisch manifest in de Figaro (1909). Daarin formuleert hij in 11 punten zijn belangrijkste doelstellingen die hij als (literair) programma beschouwt. De voornaamste kenmerken van het futurisme zijn de verheerlijking van energie, gevaar, dynamiek, techniek, snelheid en de hang naar heroïek van de daad en de strijd. Het futurisme kent bij hem sterk nationalistische en activistische tendensen. Bij Marinetti leidde dit tot een voorkeur voor de daadkracht van politieke stromingen als het fascisme en de reinigende werking die hij aan oorlog toekende. Fundamenteel is ook de provocerende en nihilistische verwerping van alle traditie en cultuur (‘wij willen de musea en bibliotheken verwoesten’). De literatuur moest zich volgens de Italiaanse futuristen aanpassen aan het supersnelle en nerveuze van de technologie van de eigen tijd. Men bepleitte daartoe de integratie van kunst en dagelijks leven.\nIn formeel opzicht werden in de literatuur interpunctie en traditionele grammaticale verbanden overboord gezet. In reactie op het symbolisme moet ook het ‘ik’ van de dichter geschrapt worden. Experimenten met klanken, geïsoleerde woorden en met typografie komen centraal te staan. Schrijven wordt sterk impulsief verbeelden, zonder remmingen: ‘parola in liberta’. In het algemeen kan men constateren dat in de literaire terminologie woorden als vuur, dynamiek, sprong, auto, vliegtuig, fabriek, menigte, stad e.d. de status van trefwoord krijgen. In de beeldspraak blijkt een voorkeur voor directheid: het beeld wordt gegeven i.p.v. het verbeelde (metonymie). Daarnaast wordt gebruik gemaakt van neologismen om de nieuwe (technische) verworvenheden aan te duiden.\nMet betrekking tot het theater stelt Marinetti in zijn manifest Teatro futurista sintetico (1915) overeenkomstige eisen. Toneel moet vooral kort en snel zijn, schetsmatig en eerder visueel dan verbaal. De opvoering dient een totaalspektakel te zijn (ballet, mime, zang, muziek, tekst) waarin verschillende handelingen zich tegelijkertijd afspelen (simultaneïteit) en waarin allerlei geluiden uit de chaotische en moderne werkelijkheid geïntegreerd worden (bruïtisme).\nBij de Russische futuristen (Majakowski, Boerljoek, Chlebnikov, Severjanin, Pasternak) overheerste de gerichtheid op de toekomst, de sprong voorwaarts die de sociale revolutie zou moeten brengen. De technologie werd bij hen niet aanbeden om haarzelf of haar esthetiek, maar veeleer om haar rol in die sociale revolutie. Daarbij toonden ze ook meer oog te hebben voor de autonomie (autonomiebewegingen), de autoreferentialiteit van het kunstwerk (vgl.ook za(o)um). Deze ideeën hebben invloed uitgeoefend op het Russisch formalisme.\nHoewel het futurisme in het Nederlandse taalgebied nauwelijks als geïsoleerd verschijnsel valt aan te wijzen, komt het nog het duidelijkst tot uiting in het vitalisme van Marsman en in het constructivisme. Het is van invloed geweest op Paul van Ostaijen (‘Huldegedicht aan Singer’) en Theo van Doesburg. In Het Getij (1916-1924) publiceerde Van Doesburg een op Marinetti gebaseerd manifest. Ook in De Stijl (1917-1923) was hij de meest uitgesproken vertegenwoordiger van het futurisme.
********Oorspronkelijk werden hiermee kleinere genres zoals madrigaal, ode, sonnet en epigram aangeduid die men in de late renaissance in aristocratische kringen (hof en salons) als tijdverdrijf beoefende. In de Franse salons slaat ‘un vers galant’ voornamelijk op een liefdesgedicht in een wufte en geestige toon, waarmee de dichter de gunsten van een dame poogt te winnen. Vandaar meer algemeen: mondaine liefdesverhalen, ook heroïsch-galante romans (romans précieux) genoemd. Bijv. Mlle de Scudéry, Clélie (1654-1660). Zie ook préciosité.
********
********Term uit de literaire en muzikale genreleer voor een zangstuk – meestal een gelegenheidsstuk – met instrumentale begeleiding voor een of meer solistische stemmen en (meestal) een koor. De cantate is vaak een gevarieerd geheel van verschillende onderdelen, zoals aria's, recitatieven, stukken voor koor en voor orkest. De cantate is ontstaan in de tijd van de renaissance. Men maakt onderscheid tussen de geestelijke (veelal kerkelijke) cantate, voortgekomen uit het motet, en de wereldlijke cantate, voortgekomen uit het madrigaal. In de tijd van J.S. Bach (1685-1750) beleefde de cantate een bloeitijd. \nDe eerste oorspronkelijke Nederlandstalige cantate is de onuitgegeven ‘Proeve van een lofzang, om te worden gesteld in muziek’ onder de titel De komst van den Messias van Onno Zwier van Haren (1713-1779). H. van Alphen (1746-1803) was de eerste Nederlandse dichter die cantaten uitgaf: De doggerbank, De sterrenhemel en De hoope der zaligheid (1783), voorzien van een theoretische verhandeling. In de 19de eeuw zijn veel cantates geschreven, in Noord-Nederland o.a. door J. Kinker (1764-1845), W. Hecker (1817-1909) en H.J. Schimmel (1823-1906), en in Zuid-Nederland door o.a. J. de Geyter (1830-1905) en E. Hiel (1834-1899), beiden met P. Benoit als componist. Andere bekende tekstdichters van cantates zijn Guido Gezelle (1830-1899), J.J.L. ten Kate (1819-1889) en Karel van de Woestijne (1878-1929).\nIn de 20ste eeuw bloeit in kerkelijke (met name rooms-katholieke en lutherse) kring de godsdienstige cantate.\nVergeleken met het oratorium is de cantate beperkter van omvang.
********De benaming verwijst naar de plaats waar men aan het eind van de 15de eeuw bij opgravingen schilderijen ontdekte. Het gaat om frescoversieringen in de door aarde bedekte en daardoor grotachtig aandoende ‘Domus aurea’ van Nero. In de literatuur wordt de term voor het eerst gebruikt in de 16de eeuw in Frankrijk, o.a. bij Rabelais. De benaming raakt echter pas ingeburgerd in de 18de eeuw. In het algemeen verwijst de term ‘groteske’ naar literaire werken met een grillig en onnatuurlijk karakter en duidt hij op een aberratie van de menselijke normen van harmonie. In tegenstelling tot het klassieke lichaamsschema dat gesloten, afgerond en afgescheiden is, wordt het groteske lichaam volgens de Russische literatuurtheoreticus Mikhaïl Bakhtin gekenmerkt door grensoverschrijding, buitenmaats naar voren springende lichaamsdelen (neus, penis, borsten, achterste), openingen (mond, vagina) en desintegratie. Het groteske is volgens Bakhtin een levensbevestigend én ambivalent gegeven
********Uit de kledingmode van het einde van de 15de eeuw in Italië ontwikkeld genre, ook devies genoemd, bestaande uit een afbeelding (pictura) en een spreuk (motto-2), dat van grote invloed is geweest op het ontstaan van het emblema. De op de (aanvankelijk militaire) kleding gedragen insignes met spreuken (zinspreuk-2) vormden een soort rebus die kenmerkend moest zijn voor het persoonlijke levens- of beroepsideaal van de drager. De impresa werd als maniëristisch (maniërisme) literair genre gevestigd door het werk van Paolo Giovo, Imprese militari e amoroso (1555). Tal van drukkersmerken staan kennelijk in de traditie van het devies, evenals het ex libris.\nOok het blazoen van de rederijkerskamers vormt door combinatie van beeld en spreuk een devies, dat kenmerkend was voor de desbetreffende kamer. Vaak zijn de deviezen religieus van aard en sluiten ze aan bij de door het Nieuwe Testament ingegeven naam van de kamer, zoals ‘Mijn werc es hemelic’ van de Brugse kamer Van den Heiligen Geest, of ‘In liefde bloeiende’ van de Amsterdamse kamer De Eglentier, met als afbeelding Christus aan het kruis.\n\n\n\n\n\n\n\nHet merk ’T is al goet wat cunste doet’ uit A. van de Venne, Tafereel van de Belacchende Werelt uit 1635. [bron: F. de Nave (red.), Liber amicorum Leon Voet (1985), p. 333].
********Term uit de paleografie voor een humanistische cursief zoals die ontwikkeld is op de pauselijke kanselarij. De cancelleresca is veel gebruikt in 16de-eeuwse schrijfboeken en is van invloed geweest op de vormgeving van de cursieve drukletter. Francesco Griffo baseerde zich erop voor de cursief die hij voor de 15de-eeuwse Venetiaanse drukker Aldus Manutius ontwierp.\n\n\n\n\n\n\n\nEen fragment uit Ludovico Arrighi's La operina da imparare di scrivere littera cancellarescha (1522). [bron: B. Engelhart & F. De Clercq, 50 eeuwen schrift (19652), p. 167].
********Oorspronkelijk Italiaanse blijspelvorm waarin de acteurs de tekst improviseren (vandaar ook de term 'commedia all' improviso') op grond van een van te voren slechts in grote lijnen vastgelegd scenario. De commedia dell’arte kende een aantal vaste figuren die, o.m. door hun masker en kostuum, meer getypeerd dan gekarakteriseerd werden: Arlecchino (de clown, harlekijn), Il Dottore (de pedante dokter of kwakzalver), Colombina (het jonge meisje), Pantalone (de rijke oude vader), Scapino (de slimme dienaar), Capitano (de blufferige militair) e.v.a. Deze figuren waren tevens vaak representant van een bepaalde stad of streek. Naast toneelspel was in de commedia dell’arte zang, dans en pantomime verwerkt. De commedia dell’arte ontwikkelde zich in het midden van de 16de eeuw in Italië als tegenhanger van het zgn. ‘geleerden’-toneel (commedia erudita) aan de Italiaanse hoven. Het werd gespeeld door rondreizende professionele gilde-acteurs, die aanvankelijk vooral in Noord-Italië optraden, maar later geheel West-Europa rondtrokken. Ze oefenden daarmee een grote invloed uit op het West-Europese blijspel van met name Molière, Marivaux en bij ons Pieter Langendijk. In de 18de eeuw herleefde het genre nog in de stukken van Carlo Gozzi (1718-1801). Ook het werk van Carlo Goldoni (1707-1793) vertoont duidelijk verwantschap met de commedia dell’arte, maar zijn teksten zijn geheel uitgeschreven en laten dus weinig of geen improvisatie toe, bijv. De knecht van twee meesters (1745).\n\n\n\n\n\n\n\nCommedia dell'arte-artiesten trekken een stad binnen. [bron: R.L. Erenstein (red.), Een theatergeschiedenis der Nederlanden (1996), p. 127].
********Oorspronkelijk het boekje dat de tekst van een opera, operette of musical bevat, d.w.z. het tekstboek van de opvoering. Sinds het midden van de 19de eeuw verstaat men hieronder de tekst zelf van de opera of operette, waarbij de auteursintentie doorgaans gericht is op de muzikale uitvoering en/of de opvoering in het theater. Vaak gaat het om een bewerking van literaire bronnen, nl. bekende teksten of thema’s die in specifieke dialoog- en monoloogschema’s (aria) gegoten worden. Zo werd voor de bekende opera La Traviata (1853) van G. Verdi het libretto geschreven door G. Piave naar de roman van A. Dumas fils, La dame aux camélias (1852). Natuurlijk zijn er ook originele libretti geschreven en hebben niet alleen ‘beroepslibrettisten’ (o.m. Metastasio, Goldoni, Da Ponte) zich met het genre beziggehouden, maar ook ‘literaire’ auteurs. Zo schreef W.H. Auden libretti voor I. Stravinski en H. von Hofmannsthal voor R. Strauss. Het is trouwens een constante in de moderne opera (bijv. War Requiem, 1962, van Benjamin Britten, deels gebaseerd op de oorlogspoëzie van W. Owen) dat de tekst niet langer een louter subsidiaire rol speelt. Wat de Nederlandse literatuur betreft, kan bijv. Reconstructie vermeld worden, een geëngageerd operaspektakel dat in 1969 uitgevoerd werd naar tekst en regie van Hugo Claus en Harry Mulisch, of het libretto van Gerrit Komrij voor Symposion (1989) van Peter Schat.
********Italiaans lyrisch gedicht, ontstaan uit de 12de-eeuwse Provençaalse canso. De canzone bevat vijf tot tien gelijkgebouwde strofen van een willekeurig aantal (later bij voorkeur dertien) verzen van meestal elf (later ook dertien) lettergrepen, behalve in de zevende en de tiende regel, die er slechts zeven tellen. Elke strofe valt uiteen in twee delen (fronte en sirima), door een kunstvol rijmschema met elkaar verbonden. Het gedicht wordt afgesloten door een kortere strofe, envoi genoemd. De complexe structuur ervan wordt uitgelegd door Dante in zijn De vulgari eloquentia (1303-1304). De canzone is de aanloop geweest tot het sonnet en de ottava rima.
********
********Lied gezongen door één stem, met instrumentale begeleiding. De aria kan als zelfstandig werk voorkomen, zoals de aria concertante (concertaria), maar ook als onderdeel van een cantate, oratorium, passie of opera. In de Orfeo van C. Monteverdi (1567-1643) komt de drieledige aria voor die later kenmerkend wordt voor de Italiaanse aria. Bij D. Scarlatti (1659-1725) kreeg deze vorm het schema A-B-A (da-capo-aria). Een ander belangrijk type was de seicento-aria (A-A-B).\nIn de opera vormt de aria een pauze in het handelingsverloop op hoogtepunten, om een schildering te geven van bepaalde gevoelens, dan wel te reflecteren op de hoogtepunten van het werk. In cantate, oratorium en passie vervult de aria een soortgelijke functie. Om een goede indruk te krijgen van de werking van een aria dient men de tekst in gezongen vorm te horen. Bekend door de jaarlijkse uitvoeringen in de weken vóór Pasen, de passietijd, zijn de aria's uit de Matthäus Passion (BWV 244) van J.S. Bach (1685-1750), op teksten van Picander (1700-1764). Bij R. Wagner (1813-1883) verliest de aria haar zelfstandigheid en gaat zij functioneren in een samenhangend geheel ten dienste van de eenheid en de voortgaande handeling van de opera.\nZie ook recitatief.
********
********Met de van oorsprong kunsthistorische en vaak negatief geladen term ‘maniërisme’ kan een bepaalde periode-1 worden aangeduid, een bepaalde stijl binnen die periode of een algemeen stijlkenmerk. Het maniërisme als periode wordt gewoonlijk gesitueerd in de 16de eeuw (vanaf ca. 1520) en heeft dan betrekking op de navolgers van Rafaël en Michelangelo die op de manier (maniera) van deze kunstenaars verder werkten. Het maniërisme wordt dan beschouwd als een overgangsstadium tussen renaissance en barok, als een exponent van schokkende ontwikkelingen in die crisisperiode (reformatie, Sacco di Roma). De belangrijkste stijlkenmerken zijn enerzijds een bewuste doorbreking van de klassieke regels en anderzijds een streven naar uiterste verfijning in structuur en vorm. Maniëristisch heet dan alles wat met een achteloos lijkend vernuft en vakmanschap vervaardigd is met de bedoeling het publiek te verbluffen. Middelen daartoe zijn o.m. een gekunstelde, gelatiniseerde woordenschat, duisterheid, geleerde toespelingen op de antieke mythologie, vergezochte beeldspraak, een complexe, overladen zinsbouw en het frequent gebruik van retorische procédés zoals antithese, hyperbool, paranomasia, paradox, perifrase en pleonasme. Oververfijning en gekunsteldheid vindt men natuurlijk ook in andere periodes terug, zodat men in de literaire kritiek zowel de laatmiddeleeuwse rederijkers, de Franse literatuur na 1850 (Baudelaire, Mallarmé) als de sensitieve en verfijnde stijl van Couperus ‘maniëristisch’ heeft genoemd. Volgens Curtius duikt maniërisme telkens weer op nadat zich een klassieke stijl gevormd heeft. ‘Normale’ retorische stijlmiddelen bergen immers altijd het gevaar van overdrijving in zich. In zijn ogen overlapt het maniërisme eigenlijk de term barok, omdat ook daar maniëristiche tendensen overheersen. \nDe maniëristische stromingen van de late renaissance hebben in de nationale literaturen soms een eigen aanduiding gekregen. In Italië kan men het marinisme ertoe rekenen, in Spanje het gongorisme, in Frankrijk de préciosité, in Engeland het euphuism en in Duitsland de Schwulst. In de Nederlanden is er geen aparte term voor, hetgeen wellicht te wijten is aan het feit dat de renaissance hier pas laat doordrong en in zeer korte tijd tot bloei kwam toen die fase elders al vrijwel afgesloten was. Het is dan ook zeer de vraag of in de Nederlandse literatuur van de renaissance maniëristische auteurs aangewezen kunnen worden. Een aantal kenmerken geldt immers ook voor het petrarkisme. Verkuyl heeft op de vraag of Huygens wellicht in navolging van John Donne (metaphysical poets) een marinist was een negatief antwoord geformuleerd.
********Toneelgenre dat vooral populair was aan het Engelse hof van ongeveer 1580 tot 1640. Het werd opgevoerd door gemaskerde personen die een allegorisch of mythologisch thema voorstelden, vandaar de naam ‘masque’. Dit deels gesproken en deels gezongen spel, waarin ook muziek en dans een aandeel hadden, symboliseerde de overwinning van de orde en de monarchie met haar edele, klassieke cultuur op de duistere machten van het kwaad en de chaos. De visuele showaspecten primeerden op de vaak gebrekkige thematische en dramatische eenheid. Hoofdvertegenwoordiger van dit moralistisch opgezette spektakelgenre was Ben Jonson, hofdichter van James I, die ook het antimasker voor het kwaad of duivelse erin opnam. \n\n\n\n\n\n\n\nKostuumontwerp voor het maskerspel Love freed (1611), [bron: M. Butler, The Stuart court masque and political culture (2008), p. 144].
********
********Het eerste onderdeel van een emblema, dat samen met de pictura en de subscriptio-1 een drie-eenheid vormt. Het motto, ook inscriptio of lemma-1,  moet kort zijn en het thema van het embleem aanduiden in de vorm van een spreekwoord (volks of geleerd) of aforisme met auctoritas. Vaak wordt daarbij een paradox of antithese gehanteerd. Het normatieve of moraliserende karakter van het motto wordt dikwijls uitgedrukt door middel van een imperatief of een wens.\nEen voorbeeld van een volks motto uit de Sinnepoppenvan Roemer Visscher: \nHy leut / die't leut / ick en leut naet \n(ed. Brummel, 1949, embleem XXXIV)\nmet als pictura de afbeelding van een cycloop en als subscriptio: \nDit is een Waterlandts Barbarisch spreeckwoort, als zy willen segghen: Hy ghelooft / die’t gelooft / ick en ghelooft niet.\n\n\n\n\n\n\n\n\"Qua non nocet\" ([pak het vast] waar het geen kwaad kan) is het motto van dit emblema uit Jacob Cats' Proteus (1627). [bron: W. Gs Hellinga, Kopij en druk in de Nederlanden (1962), p. *118].
********Spreuk (zinspreuk-1) of korte tekst die boven een andere tekst wordt geplaatst en daarvan duidelijk onderscheiden is door wijze van afdrukken. Het is vaak een citaat uit bekende werken (Bijbel, klassieke literatuur, e.d.) al dan niet met bronvermelding. Motto’s hebben doorgaans een specifieke relatie met de tekst waar ze bij horen (intertekstualiteit), bijv. een ondersteuning of toespeling op de inhoud van de tekst die volgt. Motto’s kunnen bovendien aangeven tot welke schrijverstraditie de gebruikers ervan wensen te behoren en ze verraden iets van de literatuuropvatting van de auteur. Maar daarnaast zou men het motto als wegwijzer kunnen beschouwen, nl. als een aanwijzing voor de lezer over de manier waarop de erop volgende tekst gelezen dient te worden.\nVoorbeelden zijn Ter Braaks variatie op Voltaires ‘Tous les genres sont ennuyeux, hors le bon’, voorafgaand aan diens Démasqué der schoonheid (1932) en Mulisch’ Achterberg-citaat ‘Symbolen worden tot cymbalen in de ure des doods’ in Archibald Strohalm (1952).
********Fictionele prozatekst die wat omvang betreft doorgaans tussen de roman en het verhaal-1 wordt geplaatst (vandaar ook het Eng. ‘long short story’). Daarbij worden ook inhoudelijke en vormtechnische criteria genoemd om de novelle te definiëren. Zo zou de novelle een enkelvoudige structuur hebben en een gering aantal personages die nauwelijks of geen ontwikkeling doormaken. Wat de tijd betreft omvat de novelle een beperkt tijdsbestek. Voorts wordt er geen brede milieuschildering in gegeven.\nIn de praktijk echter blijken geen van deze onderscheidingsmiddelen de novelle duidelijk af te grenzen van roman of verhaal. Jacob van Lenneps Een schaking in de 17e eeuw (1850) wordt een novelle genoemd, maar is omvangrijker dan A. Alberts’ roman De vergaderzaal (1974). Mensje van Keulens Bleekers zomer (1972) wordt gepresenteerd als ‘kleine roman’, maar is wat eigenschappen betreft vergelijkbaar met de novelle. Wel treft men de novelle, net als de roman, vaak aan als zelfstandige publicatie, terwijl het verhaal doorgaans in bundelingen voorkomt. Wellicht spelen commerciële aspecten een rol om de novelle op de titelpagina als ‘roman’ te presenteren.\nDe novelle is een vertelvorm die in de late middeleeuwen is ontstaan en vooral in de renaissance grote belangstelling kreeg. Oorspronkelijk diende iets onverwachts of nieuws bepalend te zijn voor het genre. In overeenstemming met de oorsprong van de term dient de novelle een verrassende wending aan de gepresenteerde gebeurtenissen te geven die door de lezer als een opvallend nieuw gezichtspunt kan worden ervaren. De novellen van Boccaccio in diens Decamerone (vanaf 1349), ingebed in een kaderverhaal, hebben lange tijd de wijze van presentatie bepaald. Het ging daarbij om het vertellen van ‘nieuwigheden’ (nouvelles: een soort anekdoten met nieuwswaarde) door een aantal personages dat door omstandigheden op elkaar aangewezen was. Boccaccio’s voorbeeld werd onder meer nagevolgd door Marguerite de Navarre in haar Heptaméron (1559). Zijn invloed op de Nederlandse kluchtcultuur was velerlei. Een Frans voorbeeld verscheen in de 15de eeuw: de Cent nouvelles nouvelles, waarvan een Nederlandse bewerking uit de 16de eeuw onder de titel Dat bedroch der vrouwen de vroegste Nederlandstalige novellenverzameling vormt. De Italiaanse auteur Matteo Bandello (1485-1561) oefende met zijn Novelle (1554) invloed uit op het toneel van G.A. Bredero en Th. Rodenburgh.
********Vorm van muzikaal theater met orkestrale begeleiding waarin de zangers/acteurs de hele tekst (libretto), of een groot deel ervan, zingend ten gehore brengen. Dit gebeurt in de vorm van aria (uitgewerkte solozang), recitatief (muzikale declamatie van vertellende passages tegen een zachte muzikale achtergrond) en/of koorzang. Als typisch voorbeeld van een artistiek menggenre bevat de opera ook een sterk ontwikkelde visuele dimensie (ballet, theatermachinerie, decors). Hoewel het genre talrijke voorlopers kende (soms aangeduid als melodrama of zangspel), zou het als zodanig zijn ontstaan in de late 16de eeuw, toen een aantal Florentijnse componisten (waaronder J. Peri) de oude Griekse tragedie poogden te reconstrueren d.m.v. een muziekdrama dat alleen uit recitatieven en koren bestond. De aria eiste spoedig een belangrijke rol op, vooral in de zgn. Napelse school (o.m. Scarlatti, 1660-1725), waardoor het dramatische aspect op de achtergrond raakte ten voordele van zuivere muzikaliteit en virtuoze zangtechniek (belcanto). De spanning tussen de muzikale en de dramatisch-literaire dimensie is een constante in de verdere geschiedenis van het genre. De opera verspreidde zich vanuit Italië over de rest van Europa, waarbij Frankrijk en Duitsland een eigen traditie ontwikkelden (specifieke stijl, gebruik van de volkstaal). Als grootmeesters van het genre gelden: Monteverdi, Lully, Rameau (17de eeuw)
********
********Type gedicht, ook wel praatvers genoemd, dat als genre opgang maakte in de eerste helft van de 20ste eeuw. Het is een vorm van poëzie die door het gebruik van gewone spreektaal of een anekdotische vertelstijl begrijpelijk wil overkomen. Gelet op de prosodie heeft het trekken van de poésie parlante (vrij vers-2) en van het dynamisch vers. Als reactie op de klassieke dichtkunst is parlandopoëzie gekenmerkt door het ontbreken van traditionele vormen van beeldspraak en andere stijlfiguren. Als reactie op sommige taalexperimenten uit het modernisme streeft men in dit genre naar eenvoud en begrijpelijkheid, met een voorkeur voor de anekdote.\nParlandopoëzie is beoefend in de kring van het tijdschrift Forum (1932-1935). Bekend is de bundel Parlando (1930) van E. du Perron. Latere beoefenaars van deze dichtvorm zijn o.a. J. Bernlef en K. Schippers (vgl. neorealisme). Andere dichters in dit genre zijn Marianne Moore, William Carlos Williams en Jacques Prévert.
********Een paskwil of pasquinade is een schotschrift, smaadschrift in woord en beeld. In bredere zin staat het voor grap of spotternij, een belachelijke vertoning, en ook voor een bespottelijk mens. De term verwijst naar een Romeins standbeeld dat in 1501 werd opgegraven en tegenover de werkplaats van een zekere Pasquino werd opgesteld. Al snel werden op dit gehavende beeld door de plaatselijke bevolking hekelende verzen aangebracht. Het werd een volks gebruik om anoniem of onder het pseudoniem Pasquino schotschriften (pasquillo’s of pasquinata) aan te plakken op dit beeld. In West-Europa kreeg het woord paskwil bekendheid toen een Duits humanist in 1518 het vlugschrift Pasquillus exul publiceerde. Zie ook pamflet.
********Term uit de schilderkunst, nl. de wijzigingen die tijdens het creatieproces plaatsvinden en waar later nog sporen van terug te vinden zijn in het afgewerkte schilderij. De term wordt ook gebruikt in het tekstgenetisch onderzoek: soms zijn bij het schrijven tekstelementen weggehaald die toch als pentimenti zichtbaar blijven. Het onderzoek naar pentimenti kan een extra dimensie toevoegen aan het lezen van een tekst en bijdragen tot een inzicht in de werkwijze en de poëtica van een auteur.
********Term uit de geschiedenis van de literaire kritiek voor een begrip dat aan het eind van de 18de eeuw bij sommigen synoniem is van ‘romantique’. De term is ontleend aan de schilderkunst en heeft betrekking op een landschap dat niet alleen boeiend is voor het oog maar dat bovendien de verbeelding in werking zet. Het subjectieve van de term maakte dit woord bijzonder geschikt om de nieuwe soort literatuur te typeren die omstreeks 1800 actueel is en waarin suggestie en verlangen naar het andere en hogere zo’n grote rol spelen. Omdat op een bepaald moment het woord ‘pittoresk’ (Eng picturesque) als beperkter wordt ervaren dan datgene waar men bij ‘romantisch’ aan denkt, krijgt laatstgenoemde term weldra de overhand.
********Declamatorische (declamatie) zang, spraaknabootsend, met een vrije voordracht in het ritme van de gesproken taal. Als dramatisch gedeelte van opera, cantate en oratorium sedert A. Scarlatti (1659-1725) gescheiden van het lyrische gedeelte (aria). Er is een beperkte wisseling van de muzikale harmonie, d.w.z. de samenklank van gelijktijdige of op elkaar volgende tonen (meestal drie) in een akkoord. Alleen bij woorden waar het het meest op aankomt, treedt een nieuwe harmonie op. De inhoud is verhalend (verhaal-1), en verschilt als zodanig duidelijk van de andere onderdelen van het grotere geheel. De opheffing van de scheiding van recitatief en aria werd een voldongen feit in de opera Otello van G. Verdi (1813-1901).
********Naam voor een weinig homogene groep Italiaanse auteurs in de periode 1860-1870 die een principieel anticonformisme deelden. Zowel in sociaal als in artistiek opzicht verwierpen ze de geldende normen en conventies van de opkomende materialistische bourgeoiscultuur (bohémien-type), zonder evenwel tot een coherent eigen artistiek programma te komen. Belangrijke scapigliati waren G. Rovani, A. Boito, E. Praga en C. Dossi.
********Term ontleend aan de beeldende kunst voor een prozatekst met een voorlopige opzet, een soort vooroefening, waarbij de uitwerking in details in het vage is gelaten en alleen de hoofdzaken worden gegeven. Er zijn verschillende typen schetsen: soms is het een subjectief stemmingsbeeld, soms een korte fotografische weergave van iets, soms ook nadert de schets het korte verhaal of de anekdote.\nDoorgaans is de schets beperkt van omvang en onderscheidt ze zich van het verhaal-1 doordat er nauwelijks sprake is van enige handeling en een afgerond geheel. De schets geeft vooral beschrijving van sfeer en beeld.\nIn de loop van de 18de en 19de eeuw ontwikkelde de schets zich als genre in de marge van de traditionele literatuur tot een zelfstandig genre dat veelvuldig werd gebruikt door schrijvers van het naturalisme en impressionisme. Aanvankelijk kwam de schets voor in de spectatoriale geschriften, in brieven en dagboeken of soms geïntegreerd in romans. Later wordt de schets een zelfstandig genre bij bijv. W.M. Thackerey in The Paris sketch book (1840-1841), C.E. van Koetsveld in Schetsen uit de pastorij te Mastland (1843), A. Bermanns, Ernest Staes, advocaat. Schetsen en beelden (1874) en Arij Prins in Uit het leven (1885). F. Netscher noemde zijn schetsen ‘studies’ blijkens zijn Studies naar het naakt model (1886). Verwant aan de schets is het fragment-1 en het vignet-2.
********
********Laatste deel van een strofe van de Italiaanse canzone dat met de fronte door een kunstvol rijmschema verbonden is (de laatste regel van de fronte rijmt meestal met de eerste regel van de sirima). Bijv. de eerste strofe van de canzone \"Donne ch'avete intelletto d'amore\" (O vrouwen die de liefde kent) uit Dantes La Vita nuova (ca. 1292) waarin de achtregelige fronte eindigt op 'la gente' en de zesregelige sirima begint met:\ne io non vo' parlar si altamente,\n\nch'io divenisse per temenza vile
********
********
********Een van de oudste Italiaanse dichtvormen, vooral voorkomend in Sicilië en Toscane. Hij bestaat uit één strofe van gewoonlijk acht (resp. zes) versregels (met rijmschema abababab of abababcc) die elk elf lettergrepen tellen (hendecasyllabus). Een variant ervan is het zgn. Siciliaans octaaf. Deze dichtvorm zou, door additie (8 + 6) aan de oorsprong liggen van het sonnet. Bijv. Boccaccio, het epitaaf van Giulia Topazia in Il Filocolo (1339):\n\nQui, d'Atropos il colpo ricevuto,\n\n\ngiace di Roma Giulia Topazia,\n\n\ndell'alto sangue di Cesare arguto\n\n\ndiscesa, bella e piena d'ogni grazia,\n\n\nche, in parto, abbandonati in non dovuto\n\n\nmodo ci ha: onde non fia giá mai sazia\n\n\nl'anima nostra il suo non conosciuto\n\n\nDio biasimar che fè sí gran fallazia.\n\n\n(Here, having received Atropos's blow,\nlies Giulia Topazia of Rome\ndescended from the high bloodline of witty Caesar,\nbeautiful, and full of every grace,\nwho, in childbirth, abandoned us in a manner that ought not be:\nthus, our minds will never have enough\nof cursing her God, unknowable,\nwho might make such a great error).\n(E.H. Wilkins, 'Boccaccio's First Octave' in Italica, 35, 1 (1956), p. 19)
********De tenso(n), ook tencon en tenso, is een galant strijdgedicht, bestaande uit een samenspraak tussen twee dichters of tussen een dichter en een fictieve tegenspeler, over allerlei onderwerpen, zoals liefde en politiek. Geleidelijk evolueerde het genre naar het partimen en het jeu-parti. We vinden het in de 12de eeuw terug in de Provence, vanwaar het zich verspreidde naar het noorden van Frankrijk, Italië en Sicilië. Een belangrijk tensondichter is Adam de la Halle.
********Drieregelige strofe (tristichon), ook wel terzet genoemd. Oorspronkelijk had een in terzinen geschreven gedicht een vijfvoetige jambische (jambe) versmaat, vrouwelijk rijm en het rijmschema aba bcb cbc etc., maar later werd hier van afgeweken, zoals door H. Roland Holst-van der Schalk in haar bundel Sonnetten en verzen in terzinen geschreven (19132, p. 81).\nTwee terzinen vormen een sextet, dat – samen met het octaaf - het sonnet vormt.
********1. In ruime zin: een nabootsing van een ernstig literair werk waarbij - met behoud van de inhoud - de vormgeving wordt veranderd, zodat een contrast tussen beide ontstaat. De travestie wordt aldus beschouwd als het tegenovergestelde van de parodie, maar heeft, door de analoge discrepantie tussen vorm en inhoud, een gelijkaardige, spottende bedoeling. Bijv. Scarron, Le Virgile Travesti (1648-1659). Bekend Nederlands schrijver van dramatische travestieën was J. Kinker. Hij parodieerde bij voorbeeld zijn eigen filosofische zinnespel Eeuwfeest (1801), met behoud van de inhoud en wijziging van de vorm tot een gemeenzame stijl, in zijn toneelstuk De menschheid in het lazarushuis (1801). De travestie kan de vorm hebben van een farce (klucht-1). De travestie is verwant aan de mock heroic, maar er is verschil op twee punten: de mock heroic heeft een verheven vorm (de stijl van het heldendicht) voor een triviaal onderwerp en is bovendien geen parodie maar een pastiche-2. Overigens wordt dit onderscheid niet altijd scherp aangehouden
********Travestie in enge zin slaat op een  verkleedpartij op het toneel of in een verhaal waarin een acteur een vrouwelijke rol of een actrice een mannelijke rol speelt. Het hieruit voortvloeiende spel van vergissingen komt heel vaak voor in kluchten en blijspelen, zoals bijv. in  Shakespeares As you like it (ca. 1599).\nEen travestieverhaal of -roman is een avonturenverhaal (zie avonturenroman), waarin het verkledingsthema een overheersende rol speelt. Een travestieverhaal is gewoonlijk een (pseudo)biografisch of -autobiografisch verhaal waarin de avonturen van een als man verklede vrouw worden verteld. Dat het vrijwel steeds om verklede vrouwen gaat, is verklaarbaar uit de maatschappelijke omstandigheden van de 17de en 18de eeuw, de periode waaruit veel van deze verhalen stammen. De motivering kon gelegen zijn in het ontkomen aan een opgedrongen huwelijk, in het vinden van werk (vaak in het leger of op de vloot), in een vermomming om veilig te reizen en op die manier de maagdelijkheid te behouden of om lesbische relaties aan te knopen.\nEen aantal travestieverhalen berust op waar gebeurde voorvallen, zoals De Bredasche heldinne van F.L. Kersteman (ed. Dekker e.a., 1988) over Maria van Antwerpen die onder de naam Jan van Ant in het leger ging. De processtukken - travestie was strafbaar! - zijn bewaard gebleven. Ook Het wonderlyk leven en de oorlogs-daden van de kloekmoedige land en zee heldin (1711) berust op historische feiten. Een vroeg voorbeeld van een verhaal waarin de travestie veel aandacht krijgt, is Wonderlicke avontuer van twee goelieven (1624, ed. Grootes e.a., 1984). Geïsoleerde late voorbeelden zijn Majoor Frans (1875) van A.L.G. Bosboom-Toussaint en Filip de Pillecyns Monsieur Hawarden (1934). 
********Kort, doorgaans tweeregelig gedichtje op rijm dat bestemd was voor het papiertje dat de verpakking vormde van het snoepje genaamd de ulevel (gesuikerde olijf, soort karamel). Ulevelrijmen werden in het midden van de 19de eeuw o.m. vervaardigd en gedrukt bij de Leeuwarder uitgever G.T.N. Suringar, in wiens correspondentie 48 van dergelijke rijmpjes werden aangetroffen.\nDaaronder dit:\nUw ontrouw hart\nBaart mij veel smart.\n(Boekblad, 1989, nr. 11, 17 maart, p. 15)\nDe thematiek betreft doorgaans liefde, huwelijk en vriendschap, maar ook volkswijsheden werden in berijmde spreuken omgezet. In Vlaanderen worden deze versjes wel karamellenverzen genoemd. Het is nog gebruikelijk als sinterklaasversje. 
********Villanelle (soms ook villanella) is een term uit de genreleer voor een dichtvorm waarvan de naam een Italiaanse afkomst suggereert. Het betrof aanvankelijk een herderslied (pastorale-1) met refrein. Pas in de 19de eeuw zijn de vormkenmerken precies komen vast te liggen: vijf drieregelige strofen en een vierregelige slotstrofe, gebouwd op twee eindrijmklanken, waarbij vs. 1 en vs. 3 van strofe 1 beurtelings terugkeren in de volgende strofen en samen de afsluiting vormen van het gedicht. Het is aldus een vrij veeleisende dichtvorm.\nHet genre is in de Nederlandse letterkunde beoefend o.m. door Pol de Mont (bijv. in de bundel Fladderende vlinders uit 1885), Gerrit Komrij en Drs. P. Van die laatste is het volgende voorbeeld:\nO, Truida heeft het steeds gezegd\nBerustend soms, maar vaak verbeten\nDe mens is slecht\n \nDe Staat kent wetten, en geen recht\nDe burgers hebben geen geweten\nO, Truida heeft het steeds gezegd\n \nZij was schriftuurlijk onderlegd\nEn voelde mee met de Profeten\nDe mens is slecht \n \n[...]\n \nEn toen haar man was opgedregd\nIs zij voor ‘t eerst Chinees gaan eten\nO, Truida heeft het steeds gezegd\nDe mens is slecht\n(Drs. P, Ons knutselhoekje, 1975, p. 21).\n M. Veltman bezorgde de bloemlezing Negentien villanellen (1985).
********Voorste deel van een strofe uit de Italiaanse canzone. De fronte is met de sirima door een kunstvol rijmschema verbonden: de laatse regel van de fronte rijmt meestal met de eerste regel van de sirima. Bijv. de canzone \"Donne ch'avete intelletto d'amore\" (O vrouwen die de liefde kent) uit Dantes La Vita nuova (ca. 1292) waarin de achtregelige fronte eindigt op 'la gente' en het eerste vers van de zesregelige sirima op 'altamente':\n...farei, parlando, innamorar la gente:\ne io non vo' parlar si altamente...\n\n(Ware ik voor eigen aarz'ling niet gezwicht.\nEn daarom spreek ik niet met zulk gewicht...)\n(H.W.J.M. Keuls, Het nieuwe leven (1964),  p. 78-79) 
********Competitieve vergelijking waarbij de complementariteit c.q. superioriteit van een kunst t.o.v. een andere kunst geproclameerd wordt. In de 16de- en 17de-eeuwse literatuur en kunsttheorie die door het pictorialisme en het ut pictura poesis-dictaat geregeerd worden, treft men vaak de topos van de paragone aan. Op deze manier werd niet alleen de rivaliteit tussen poesis en pictura, maar ook tussen beeldhouwkunst en schilderkunst, tussen Florentijnse tekenkunst en Venetiaanse kleur, enz. tot uiting gebracht.
********Algemeen betekent sestina een zesregelige strofe. Meer specifiek gaat het om een Italiaanse laatmiddeleeuwse dichtvorm die tijdens de renaissance geïmiteerd werd in West-Europa en een heropleving kende in de 19de eeuw. Hij bestaat uit zes strofen van elk zes versregels, en een drieregelige eindstrofe. De rijmwoorden uit de eerste strofe keren alle terug als rijmwoorden in de volgende strofen, in een welbepaalde conventionele orde. Voorbeelden vinden we bij Petrarca, Dante en Camões.
********
********Een taal die als gemeenschappelijke ‘hulptaal’ gebruikt wordt door sprekers van verschillende moedertalen om efficiënte dagelijkse communicatie (zonder de omweg van vertaling) mogelijk te maken. De keuze ervan is in principe vrijwillig, maar wordt toch vaak bepaald door bestaande machtsverhoudingen. \nDe term verwees oorspronkelijk naar de vooral Romaanse mengtaal die in de middeleeuwen courant gebruikt werd door handelaars en reizigers in het Middellandse Zeegebied en die – overigens op onwetenschappelijke gronden – werd geassocieerd met de Franken.\nBij uitbreiding verwijst hij nu naar pidgintalen of creooltalen, naar kleinere talen die in bepaalde contexten functioneren als afgesproken contacttaal, of naar grotere en meer prestigieuze talen zoals Grieks, Latijn, Arabisch, Frans, Duits of Swahili die in bepaalde periodes, streken en sociale milieus de toon aangaven in het internationale verkeer – een rol die nu bij uitstek door het Engels wordt vervuld. Esperanto is het bekendste voorbeeld van een kunsttaal die ontworpen werd om te functioneren als een lingua franca.\nIn de gebruikelijke betekenis van de term staat vooral het utilitaire aspect voorop (handel, maar ook diplomatie, godsdienst, administratie, enz.). Een lingua franca kan echter ook artistieke functies vervullen, bijv. door als literair medium te dienen in een kosmopolitisch opgevatte Republiek der letteren. Denk aan de Latijnse gedichten van C. Huygens, de vroege Engelse verhalen van K. Hemmerechts, enz.\nZie ook koine.
********Vorm van strip die typisch geassocieerd wordt met Japan, maar die als cultureel exportproduct ook in andere landen erg populair is geworden. In het buitenland wordt de manga gezien als een stripgenre met een bepaalde tekenstijl en thematiek, soms met sexueel getinte of gewelddadige elementen, en met vermaak als hoofdfunctie. Maar in de Japanse cultuur vervullen manga een reeks andere functies behalve entertainment (bijv. informatieve, educatieve, commerciële, enz.), en hebben ze een dermate groot economisch, maatschappelijk en cultureel belang verworven dat sommigen het als een medium beschrijven eerder dan een genre.\nIn Japan kwam manga tot bloei na WO 2 als een betaalbare vorm van populair vermaak, maar gaandeweg ondergingen ze een proces van diversificatie qua thematiek, beoogd doelpubliek en functie. De vertalingen en navolgingen van manga in boekvorm in Westerse talen geven aldus slechts een onvolledig beeld van deze bijzonder dynamische en interactieve mangacultuur, die o.m. tot uitdrukking komt in talloze magazines maar zich meer en meer ook op het internet afspeelt, waarbij de fans zelf actief betrokken worden als schrijvers en tekenaars in de mangaproductie.\nAuteurs van manga noemt men ‘mangaka’. Met ‘anime’ bedoelt men aan de manga verwante animatiereeksen of tekenfilms.
********Term uit de Japanse genreleer voor een natuurgedicht van drie versregels met in totaal 17 lettergrepen (één ademtocht lang), verdeeld over verzen van respectievelijk 5, 7 en 5 syllaben. Meestal verwoordt de haiku  een  Zen-gedachte en is zij opgebouwd uit twee ervaringen die door een alogische associatie met elkaar verbonden worden. Een objectieve natuurevocatie nodigt de lezer uit tot een intuïtief en poëtisch inzicht in de werkelijkheid.  Er bestaat nauwelijks een adequate definitie van de haiku
********De klassieke Japanse dichtvorm bij uitstek. Hij bestaat uit 31 lettergrepen, verdeeld over vijf versregels volgens het schema 5-7-5-7-7. Vanaf ca. de 7de tot de 15de eeuw wordt de Japanse poëzie bijna uitsluitend beheerst door de tanka, die vooral aan het hof een hoge vlucht nam. Suggestieve natuurbeelden worden gebruikt om intense emoties te verwoorden. Rond 1900 kende de tanka een belangrijke heropleving door de integratie van westerse invloeden. Zie ook haiku. Bijv.:\nSneller dan hagel,\nvluchtiger dan een veertje,\nvoelde ik heel vaag\nhoe een lichte droefheid zacht\nover mijn hart voorbijging.\n(Yosano Akiko, 1878-1942
********Een tekenaar van manga. In Japan zijn er duizenden mangaka die op professionele of semiprofessionele basis werken. 
********
********Traditionele Japanse toneelvorm die teruggaat tot de 14de eeuw. Invloeden van religieuze rituelen, hofceremonies en dansen bleven erin bewaard. No-stukken worden gespeeld op een vrij kleine vierkante scène in de hoek van het theatergebouw. Over de gehele breedte is deze scène door een loopbrug met de kleedkamers verbonden. Achteraan op de scène zitten een aantal muzikanten en rechts het koor. De functie van dit koor kan worden vergeleken met die van het koor in een Griekse tragedie. De acteurs zijn enkele mannen wier gelaat achter kunstige maskers verborgen blijft. Er is weinig actie in het spel, het drama voltrekt zich langzaam en is bijna volledig verinnerlijkt. Het taalgebruik is poëtisch en emotioneel geladen. De belangrijkste schrijver van no-spelen is Seami Motokiyo (1363-1443). Sinds het begin van de 20ste eeuw wekte het no-spel grote bewondering in het Westen en auteurs als Pound, Yeats, Eliot en Claudel ondergingen er de invloed van. Een indrukwekkende bewerking van een no-spel is B. Brittens Curlew River (1964).\n\n\n\n\n\n\n\nMasker zoals gebruikt werd in het No-spel. [bron: A.G.H. Bachrach e.a. (red.), Moderne Encyclopedie van de Wereldliteratuur, dl 6 (19822), p. 397].
********In enge betekenis verwijst de term naar het Javaanse marionettentheater. Naar gelang van de poppen spreekt men van wajang kulit of wajang golek. Bij wajang poerwa, de oudste vorm (poerwa = oud), gebruikt men platte lederen poppen, vandaar ook wajang kulit (kulit = leder). De speler, die alle poppen hanteert, laat hun schaduwen bewegen op een verlicht doek (schimmenspel). Bij wajang golek gebruikt men aangeklede houten marionetten die op stangen bewegen. Het wajangpoppentheater wordt begeleid door een orkestje, de gamelan.\nIn ruime zin staat wajang ook voor diverse vormen van theater waarbij menselijke acteurs optreden. Hier onderscheidt men het maskerspel (wajang topeng) van het danstheater (wajang orang). Heel bekend is het Râmâyana Ballet dat op de tempelvlakte van Prambanan tijdens het droog seizoen bij volle maan het verhaal van Rama en Sita danst gedurende vier opeenvolgende nachten.\nDe diverse vormen van wajang kunnen bogen op een oude traditie. Sommige gaan terug tot de 11de eeuw. Ze ontlenen hun materiaal aan epische verhalencycli uit de hindoecultuur: de Mahâbhârata en de Râmâyana, waarin Rama, een incarnatie van de god Visjnoe, en zijn geliefde Sita de strijd aanbinden met de demonen.\n\n\n\n\n\n\n\nWajangpoppen in het Rijksmuseum voor Volkenkunde te Leiden. [bron: A.G.H. Bachrach e.a. (red.), Moderne Encyclopedie van de Wereldliteratuur, dl 10 (19842), p. 209].
********Het begrip kairos verwijst naar het juiste ogenblik om te handelen, en de juiste maat en gelegenheid voor die handeling. In de betekenis van interval of moment van bezinning wordt de term recentelijk ook in populaire cultuur, literatuur en film gebruikt. Zie ook serendipiteit.
********De K-nummers (Ken-nummers) zijn tijdens de Duitse bezetting ingevolge artikel 21 van de fabricagevoorschriften voor de papier- en papierverwerkende industrie op 15 juli 1941 ingevoerd. Het betreffende artikel luidde: 'Vervaardigers van drukwerken moeten op alle papier- en cartonwaren, die door hun worden bedrukt, òf hun firmanaam òf hun kennummer aanbrengen. Het Kennummer wordt hun op aanvraag door het Rijksbureau voor de Verwerkende Industrieën, Sectie Grafische Industrie, toegezonden en komt voor op een lijst, welke bij dit Rijksbureau berust.' Iedere drukkerij had één eigen nummer, waarmee al het drukwerk moest worden gewaarmerkt.\nDe veronderstelling dat het K-nummer te maken zou hebben met goedkeuring door de in november 1941 opgerichte Kultuurkamer is gezien onderstaande literatuur onjuist gebleken.
********Toezicht en volledig of gedeeltelijk verbod door de overheid of door kerkelijke instanties op de openbaarmaking van geestelijke voortbrengselen in boeken, toneel, radio, TV, film e.d. Meestal is censuur gebaseerd op angst voor ondermijning van normen of van religieus of politiek gezag en worden onwelgevallige werken of passages daaruit geweerd of verboden onder dekmantel van morele overwegingen. De Nederlandse en Belgische grondwet staat censuur niet meer toe, wat niet wil zeggen dat ze niet meer bestaat.\nDe rooms-katholieke kerk heeft sinds haar ontstaan altijd getracht de gelovigen te beschermen tegen haars inziens gevaarlijke gedachten en geschriften, wat na de uitvinding van de boekdrukkunst geleid heeft tot de index librorum prohibitorum (1559), een lijst van boeken door de rooms-katholieke overheid verboden op grond van gevaar voor geloof en goede zeden.\nMen onderscheidt preventieve censuur of censuur vooraf en repressieve censuur of censuur achteraf. Preventieve censuur kwam tot uiting in de toestemming tot uitgave, uitgedrukt in het approbatur, evulgetur, imprimatur of nihil obstat, repressieve censuur in de verbodsbepalingen of beperkingen (bijv. gifkast) voor lezers, bibliothecarissen of boekverkopers. W.P.C. Knuttel stelde een beredeneerde catalogus samen van Verboden boeken in de Republiek der Verenigde Nederlanden (1914).\nPolitieke censuur komt het meest voor in tijden van onderdrukking of oorlog. Tijdens de Tweede Wereldoorlog functioneerde de door de Duitsers in het leven geroepen Kultuurkamer als censurerend lichaam. Kunstenaars en uitgevers moesten daar lid van zijn en alleen aan leden werd na goedkeuring van hun geschriften papier ter beschikking gesteld voor de druk. Zo stond de bezetter bijv. niet toe dat in Nederlandse geschriften gewag werd gemaakt van verliezen of nederlagen van het Duitse leger. Pro-joodse uitlatingen waren eveneens verboden. Het toepassen van censuur door politieke of religieuze instanties leidt doorgaans tot veel clandestiene literatuur of illegale literatuur en tot het gebruik van mystificatie.\nDe censuur die speciaal voor de zoon van Lodewijk XIV werd toegepast in tekstedities van Latijnse auteurs is bekend geworden als ad usum delphini. Tot voor kort was het gebruikelijk schooluitgaven van historische teksten die scabreuze passages bevatten te ‘castigeren’. Het meest bekende voorbeeld is Van den vos Reynaerde, waarin de aanval van de kater Tybeert op het geslachtsdeel van de dorpspastoor werd veranderd in een beet in de neus.\nEen bijzondere vorm van censuur is de zelfcensuur, waarbij een auteur of redactie eigen uitgaven censureert. Vormen van boekvernietiging buiten de officiële censuur om komen ook voor: bibliolythie.\nVan 1985 tot 1992 verscheen het Nederlandstalige tijdschrift Artikel 19 van de gelijknamige stichting, een periodiek dat uitsluitend aan internationale vormen van censuur gewijd is.\n\n\n\n\n\n\n\nAuteurs van wie het gehele oeuvre op de index werd geplaatst door de katholieke kerk. [bron: M. Custers, Kerkelijke boekenwetgeving (1960), p.59].
********Literatuur die geschreven is in één van de lokale of regionale varianten van de algemene omgangstaal. Streektaal is in feite pas te onderscheiden van de algemene omgangstaal vanaf het moment dat die laatste als zodanig is geaccepteerd. In de meeste West-Europese talen is dat vanaf de 16de of 17de eeuw het geval. In de middeleeuwen werd literair werk vaak in dialect geschreven, maar later worden streektalen dikwijls gebruikt om het realiteitsgehalte van de tekst te benadrukken of vanwege de couleur locale.\nIn de 17de en 18de eeuw is het gebruik van dialect vooral een stijlmiddel voor de volksliteratuur, zoals in schuitpraatjes, bruiloftsliederen (epithalamium) e.d. In de 18de eeuw wordt in romans soms dialect gebruikt om personages te kenschetsen, zoals bijv. in H. Fieldings Tom Jones (1749), T. Smolletts Humphrey Clinker (1770) of in Sara Burgerhart (1782) van Wolff en Deken.\nMet de romantiek groeit de dialectliteratuur steeds meer uit tot een zelfstandig genre. Een goed voorbeeld daarvan vormen de Allemanniche Gedichte van J.P. Hebel en enkele gedichten van de Gelderse dichter A.C.W. Staring. Andere voorbeelden van vroege, in dit geval volledig in Gronings dialect  geschreven novellen zijn ’n Oetmiening ien ’n Jachtwaaide (1872) van W. Reinkingh en De goldene kette (1875) van W. van Palmar. Ook in Limburg, Gelderland en Zeeland ontwikkelde zich een rijke dialectliteratuur. In Vlaanderen zette Guido Gezelle zich in voor het taaleigen van de West-Vlaamse dialecten.\nHet verdient aanbeveling om onderscheid te maken tussen streekliteratuur of dorpsromans en dialectliteratuur. Streekliteratuur en dorpsromans hoeven niet volledig in het dialect geschreven te zijn omdat ze zich in de eerste plaats richten op streekgebonden gebeurtenissen, terwijl dialectliteratuur doorgaans wel geheel in dialect geschreven is. P.J. Meertens en B. Wander stelden een Bibliografie der dialecten van Nederland, 1800-1950 (1958) samen. In het tweede deel daarvan namen ze een overzicht op waarin per streek of stad de in dialect geschreven literatuur wordt vermeld.\nDe belangstelling voor dialect en de daarin geschreven teksten is sterk gegroeid en inmiddels worden ook in de popmuziek songteksten in dialect gebruikt. Bovendien valt een streven waar te nemen om streektalen, net als het Fries, een officiële status te verlenen.
********Term uit de dramaturgie voor het moment (situatie, gebeurtenis) waarop de dramatische stuwing begint die tot de climax-2 in het drama moet leiden. Meestal valt dat motorisch moment na de expositie, soms echter al direct in de openingsscène. De term wordt niet algemeen gebruikt omdat er in een drama vaak meer dan één moment kan worden aangewezen waarop de aanzet tot de climax is terug te voeren. Vaak is de informatie die de moderne toneelschrijver geeft zodanig terloops verdeeld over het stuk, dat de toeschouwer pas door combinatie van gegevens tot een bepaalde climax-verwachting komt. In het klassieke drama is doorgaans het motorisch moment weer wel duidelijker aanwijsbaar. Een voorbeeld is de reactie van Oedipus op de uitspraak van het orakel van Delphi: de moordenaar van Laios zal gestraft worden.\nIn afgeleide en meer algemene betekenis wordt de term ook in het verhaalonderzoek gebruikt als aanduiding voor de gebeurtenis die het verhaal echt ‘op gang brengt’.
********Een straatlied, meestal gemaakt op een bekende wijs, speciaal vervaardigd ter gelegenheid van het scharminkelen, een soort volksgericht van jongeren begeleid door ketelmuziek, ook charivari genoemd. Charivari, meestal georganiseerd naar aanleiding van overspel of ongewenste zwangerschap, kan men aantreffen vanaf de middeleeuwen tot heden in besloten plattelandsgemeenschappen. De liedjes werden soms als vliegende bladen (pamflet) verkocht.
********Term uit de retorica en de juridische praktijk voor het bewerken van een tekst of rede(voering) om die zo vorm te geven dat er een optimaal resultaat mee verkregen kan worden bij de lezer of luisteraar. Oorspronkelijk had de tractatio een belerend aspect en deed ze een beroep op het moraal gedrag of oordeel van de toehoorder.
********Bibliografische term voor de keerzijde van een blad-2 of een vel
********Spanning opgeroepen door een tweeledige formulering die bestaat uit de herhaling (repetitio) van een woord of begrip. Dit kan op twee manieren gebeuren. Allereerst in positieve zin, bijv.\nBoven mijn hoofd hebt gij uw lucht gebreid:\nEen hemel, rijk van zon en wijd van wind -\n(M. Nijhoff, VG, 19744, p. 27).\nHet kan ook gebeuren in negatieve zin, doorgaans in de vorm van een paradox, bijv. ‘ik weet dat ik niets weet’. In het laatste geval bevat de contentio een antithese, een vaak voorkomende vorm van de contentio. 
********Term uit de paleografie voor een verzorgd schrift dat als boekschrift niet misstaat. De libraria of littera libraria bezet het middelste niveau in een door Lieftinck geïntroduceerde indeling naar niveau van het schrift
********Middelnederlandse benaming, ook gespeld als geeste en yeeste, voor teksten, zowel in rijm als in proza, waarin waar gebeurde feiten (Lat. (res) gesta, Fr. chanson de geste) worden beschreven. De term wordt zowel voor historiografische, bijv. Jan van Boendales Brabantsche yeesten (ca. 1347
********Middeleeuwse benaming voor een historisch verhaal dat de pretentie had waar te zijn: heldendaden uit het verleden (Fr. chanson de geste) of de geschiedenis van landen en volken. De bekendste verzameling van deze verhalen is de Gesta Romanorum (ca. 1300), waarin de geschiedenis van Rome verteld wordt. Dit werk is eeuwenlang een belangrijke bron geweest voor andere auteurs. In het Middelnederlands werd gesta vertaald als jeeste, geeste of yeeste. De term werd veel gebruikt in geschiedkundige kronieken en rijmkronieken, bijv. Jacob van Maerlants Alexanders Geesten (ca. 1260, ed. Franck, 1882) en De Brabantsche Yeesten van Jan van Boendale (ca.1347, ed. Willems, 1839), maar ook auteurs van ridderromans bedienden zich ervan om, door zich te beroepen op (geschreven) bronnen, het waarheidsgehalte van hun werk te verhogen (veritas-topos).
********Bibliografische term voor een lijst van de bewaarplaatsen van alle bekende exemplaren van een druk. Een census verkrijgt men door uitgebreid bibliografisch onderzoek. Het opstellen ervan is noodzakelijk om exemplaren te kunnen collationeren en om zo de ideal copy te kunnen samenstellen. Bij de beschrijving van de ideal copy moet de census altijd vermeld worden met bij ieder exemplaar de bibliotheeksignatuur en de eventuele afwijkingen ten opzichte van de ideal copy.\nEen voorbeeld vormt de census van G. van Thienen & J. Goldfinch Incunabula printed in the Low Countries (1999).
********Ritmisch einde van een zin in het Latijnse kunstproza gebaseerd op de lengte van de laatste twee woorden en de plaats van het accent (cursus). Bij de cursus trispondiacus moesten de laatste drie versvoeten spondeeën zijn (vandaar de naam), met accent op de voorlaatste lettergreep. Bijv. 'ratiónem confirmávit'.
********Bibliografische term voor de voorzijde van een blad-2 of vel
********
********Term uit de prosodie ter aanduiding van een versvoet uit de Klassieke Oudheid, vermoedelijk gebruikt in oude Griekse teksten gewijd aan de god Bacchus. De versvoet bestaat uit een daling gevolgd door twee heffingen, zoals in 'gěhōorzāal'.\nIn de theorie en de praktijk van de Nederlandse letterkunde is deze voet niet expliciet aanwezig. Impliciet kan men deze figuur vaak tegenkomen in die vormen van metrische (metrum) poëzie die veel variaties op hun patronen vertonen. Zo schrijft Nijhoff in zijn jambisch (jambe) gedicht ‘Awater’ de volgende regel, beginnend met een ritmisch motiefje dat als bacchius kan worden aangeduid (cursivering van ons):\n\nDě klōk tīkt, tikt, slaat, tikt tot half-zes slaat (vs. 47)\n(M. Nijhoff, VG, 1995, p. 236). 
********Gebruiken of gewoonten die van generatie op generatie worden doorgegeven en op die manier tot het cultureel erfgoed zijn gaan behoren. In literaire zin behoren conventies die afkomstig zijn uit een eerdere periode van de literatuurgeschiedenis tot de traditie. Dat kan bijv. het gebruik van bepaalde genres betreffen zoals de tragedie of het sonnet, maar ook allerlei stilistische of prosodische regels. De literaire traditie wordt aldus ook in verband gebracht met de canon die uit het verleden wordt overgeleverd. Daarbij kan men denken aan de bekende, erg selectieve geschiedenis van de Engelse roman door F.R. Leavis: The great tradition (1948). In een meer systematische benadering van de literatuur (polysysteem(theorie)) wordt er op gewezen dat de dynamiek van de literatuurgeschiedenis beschreven kan worden als een complexe interactie tussen traditie (dat wat uit het verleden als relevant wordt overgenomen), import (dat wat wordt binnengebracht uit andere talen en culturen, bijv. via adaptatie of vertaling) en productie (hedendaagse werken in de eigen taal). \nDe term wordt ook gebruikt voor meer algemene of opvoeringsgerichte regels die meerdere generaties werden volgehouden. Zo werd bij de jaarwisseling in de Amsterdamse stadsschouwburg de Gysbreght van Aemstel (1637) van Vondel opgevoerd, voorafgegaan door de klucht De bruiloft van Kloris en Roosje van Dirk Buysero. Die opvoeringen behoorden tot een lange traditie (van 1707 tot 1968).\nTraditioneel is bijv. ook het maken van rijmpjes bij de cadeautjes van Sinterklaas. Ook het voordragen van poëzie behoort tot een lange traditie: van de 19de-eeuwse voordracht in Maatschappijen en verenigingen tot 20ste-eeuwse Nacht van de poëzie van de VPRO.
********Onder area studies, ook regiostudies, verstaat men multi- en interdisciplinaire onderzoeksgebieden en studieprogramma’s die betrekking hebben op specifieke geopolitieke of culturele regio’s. In de opleidingsprogramma’s aan de universiteiten geldt dit bijv. voor de zgn. Asian Studies, Latin-American Studies, European Studies, e.d., waarbij zowel taal en cultuur als economie, politiek, rechtssysteem, enz. worden bestudeerd. De focus ligt daarbij op de verbondenheid en complexiteit van de verschillende disciplines binnen het betrokken gebied. Dit soort studies is vooral na Wereldoorlog II vanuit de V.S. in de Westerse universiteiten tot bloei gekomen. Ze treden wel eens in concurrentie met de meer traditionele opleidingen in taal en letterkunde.
********Klankverschijnsel waarbij sommige spraakklanken aan het begin van een woord worden aangeblazen. Zo wordt de begin-h in het Nederlands en het Engels duidelijk aangeblazen, terwijl dit in het Frans net niet gebeurt (in een woord als 'homme' is de begin-h een 'stille' letter). In het Engels kan aspiratie ook volgen op plofklanken aan het begin van een woord: bijv. 'pin', met de [p] uitgesproken als [ph].\nSoms door slordigheid, soms door de invloed van het Frans (in Vlaanderen) wordt in de Nederlandse spreektaal de begin-h niet steeds aangeblazen: bijv. 'hemel' uitgesproken als 'emel'. Taalonzekerheid kan daarbij leiden tot hypercorrectie, waarbij aspiratie optreedt waar geen begin-h optreedt: bijv. 'engel' uitgesproken als 'hengel'.\nEen dergelijke spreekwijze kan door een schrijver gebruikt worden om een personage te typeren, bijv. om zijn gebrek aan scholing of verfijning te doen blijken. Zo schrijft  D.H. Lawrence in zijn bekende kortverhaal 'Fanny and Annie' (1919, gepubl. 1921) over zijn personage Harry en diens foute gebruik van de h-klank ('his aitches'):\nHe was still in the choir of Morley Chapel - not very regular. He belonged just because he had a tenor voice and enjoyed singing. Indeed his solos were only spoilt to local fame because, when he sang, he handled his aitches so hopelessly.\n\n'And I saw 'eaven hopened\n\n\nAnd be'old, a wite 'orse -'\n\nThis was one of Harry's classics, only surpassed by the fine outburst of his heaving:\n\n'Hangels - hever bright an' fair -'\n\nIt was a pity, but it was unalterable. He had a good voice, and he sang with a certain lacerating fire, but his pronunciation made it all funny. And nothing could alter him. \n(D.H. Lawrence, 'The last straw [Fanny and Annie]' in England, my England - and other stories, ed. by B. Steele (1990), p. 158-159) 
********Term uit de retorica voor het wekken van de aandacht van het publiek in het exordium, het eerste onderdeel binnen de dispositio. Dat kan op verschillende manieren. Men kan rechtstreeks om aandacht verzoeken, men kan wijzen op het belang van het onderwerp door het in ruimer verband te schetsen met behulp van een sententia of spreekwoord, men kan ook wijzen op het belang dat de zaak heeft voor het publiek.\nEen rechtstreeks verzoek om aandacht geeft de Beatrijs: ‘Nu hoert hoeter na verghinc’ (vs. 81). Bredero's De klucht van de koe opent met een spreekwoord, uitgesproken door de Gaeuw-dief: ‘Een Kruyck gaat soo langh te water tot datse barst’ (Kluchten, ed. Daan, 1971, p. 61). 
********Term uit de poëtica Poetices libri septem (1561) van Julius Caesar Scaliger, waarin deze het doel van de dichtkunst (poëtica) formuleert als: het op onderhoudende wijze verschaffen van morele instructie. Hij borduurt daarmee voort op de theorie van Horatius' Ars poetica die het utile dulci (lering en vermaak) als doelstelling van de poëzie zag.
********Term uit de retorica voor een van de middelen die de ars persuadendi ten dienste staan, nl. in het onderdeel van de argumentatio het aannemelijk maken van een zaak door middel van het aandragen van bewijzen. Dit kan het best gebeuren in een eenvoudige stijl, het genus humile, een van de drie genera elocutionis. De probatio kan gevolgd worden door de refutatio waarin de tegenargumenten van de andere partij weerlegd worden.
********Term voor het ter inspiratie aanroepen van een hogere macht (goden, de muze(n), God of heiligen) aan het begin van een literair werk, gewoonlijk na de propositio waarin het onderwerp van het verhaal wordt aangekondigd. De aanroeping kan op diverse plaatsen herhaald worden. Vooral Kalliope, de muze van de epische dichtkunst, wordt vaak aangeroepen aan het begin van een epos. Beroemd zijn de invocaties aan het begin van Homerus’ Ilias: ‘Bezing ons de wrok, o godin, van Peleus’ zoon Achilles’ en Odyssee: ‘Bezing mij, o Muze, de man ...’.\nGedurende de middeleeuwen en later werd de invocatio verchristelijkt en werd God of Maria aangeroepen om het werk tot een goed einde te brengen. Zo roept Vondel God aan in zijn Verovering van Grol (1627):\nGhy die van ‘shemels troon d’oorlogen hier om lege\nBestiert, en onsen held vereerde met de zege,\nDaer al’t vereenighd land uw ‘heyl’gen naem om looft,\nEn danckbaer lauweriert des overwinners hoofd
********Term uit de poëtica voor een gedetailleerd en levendig verslag. De term werd gebruikt door Eusebius van Caesarea (263-339?) voor zijn Demonstratio evangelica (311), een bewijsvoering van het evangelie bestaande uit een beschrijving van het leven van Jezus Christus in twintig boeken.
********Term uit de retorica voor het eerste onderdeel binnen de dispositio, ook prooemium (< Gr. pro-oimion = voor het lied) of aanhef genoemd. In deze inleiding moet de aandacht van het publiek gewekt worden (attentum parare), moet het publiek welwillend gestemd worden (benevolum parare) en moet het nieuwsgierig gemaakt worden naar de informatie die men wil gaan verstrekken (docilem parare). Daartoe maakte de redenaar niet zelden gebruik van loci of topoi (topos). De meest geschikte stijl voor het exordium is het genus medium. 
********Letterlijk een aanwijzer van waar iets staat in een boek, tijdschrift of documentatiesysteem met het doel de erin opgenomen informatie op logische wijze toegankelijk te maken. Een andere term is register-1
********Verzamelnaam voor die tekens (symbool) die berusten op contiguïteit, zoals de metonymia en de intertekstuele verwijzing (intertekstualiteit). \nZo wordt in het volgende voorbeeld uit het gedicht 'Page' de gitaar lachend voorgesteld en daardoor een personificatie. De gitaar is getuige van de lach van de gitarist en verwijst daarnaar, niet door overeenkomst, maar door een causale/temporele relatie: op de gitaar wordt een melodie gespeeld die betrekking heeft op degene voor wie de speler lachend zijn gevoel vertolkt:\nHet wordt stil in de tuin, als mijn gitaar\nDe melodie lacht van haar zoeten naam.\n(M. Nijhoff, VG, 1995, p. 156). 
********Niet om sneller te schrijven (tachygrafie, tegenwoordig stenografie), maar om kostbaar schrijfmateriaal uit te sparen, ontwikkelde men in de antieke tijd een stelsel van verkorte schrijfwijzen. Middeleeuwse kopiisten namen deze conventies over en pasten ze ook toe op teksten in de volkstaal. De meeste abbreviaturen zijn van Latijnse oorsprong en zijn gebaseerd op afkapping (suspensie-1), dat wil zeggen het weglaten van letters aan het eind van een woord als de betekenis duidelijk is. \nDit kan variëren van één of twee letters: ‘com’ = comen, tot alle letters op één na: ‘n3’ = niet, met allerlei varianten daar tussenin (voorw' = voorwaer, e = ende). Abbreviaturen van één letter noemt men ook wel initialen of siglen (sigle-1). Die laatste term is op zijn beurt een afkorting van littera singularis. Naast afkorting door middel van suspensie kende men, met name voor het gebruik in wetenschappelijk teksten, de zogenaamde notae (nota-1), doorgaans vakgebonden afkortingen die dermate abstract zijn dat men de betekenis van het woord er niet meer uit kan aflezen. Een aantal van deze notae worden ook wel tiroonse noten genoemd, naar Tiro de slaaf van Cicero, die diens redevoeringen in kortschrift vastlegde: ‘7ca’ = etcetera. Een minderheid van de abbreviaturen is van Joods-Griekse afkomst en berust op samentrekking (contractie-2): ‘Ihrslm’ = Iherusalem. In zijn algemeenheid kan men stellen dat middeleeuwse teksten die bedoeld waren om voorgedragen te worden relatief weinig abbreviaturen bevatten en teksten bedoeld om zelfstandig gelezen te worden veel. Abbreviaturen in manuscripten komen voor tot in de 18de eeuw.\nHet handboek voor Latijnse en Italiaanse abbreviaturen in middeleeuwse handschriften is A. Cappelli, Dizionario di abbreviature latine ed italiane (1912), meestal geraadpleegd in de latere Duitse editie Lexicon abbreviaturarum
********Perkament bereid uit de huid van ongeboren dieren. Gedurende de middeleeuwen stuitte het gebruik ervan op groeiende weerstand naarmate het kwalitatieve aspect op de achtergrond raakte en abortief meer en meer in verband gebracht werd met occulte en nigromantische (nigromantie) praktijken. Tegenwoordig neemt men wel aan dat veel perkament dat voor abortief doorgaat, in werkelijkheid konijnenvel is.
********
********Samenvatting van een artikel in een wetenschappelijk tijdschrift, of van een dissertatie, essay, monografie, enz. Abstracts zijn zelden korter dan 100 woorden of langer dan 300 woorden. Ze verschijnen doorgaans vooraan de samengevatte publicatie, maar men vindt ze ook apart via zgn. ‘abstracting services’ of in geannoteerde bibliografieën.\nGezien de overweldigende overvloed aan secundaire literatuur spelen abstracts een belangrijke rol in de wetenschappelijke communicatie. Samen met de lijst van ‘key words’ geven ze de lezer een eerste oriëntatie bij de lectuur. Niet minder belangrijk is dat ze vooraf een aanduiding verschaffen of de samengevatte tekst sowieso wel relevant is voor de potentiële lezer. Abstracts krijgen daardoor een groeiend economisch belang: ook bij betalende tijdschriften worden ze veelal gratis online aangeboden, in de hoop ermee betalende lezers van het hele artikel aan te trekken (zie in dit verband open access).\nDe term heeft betrekking op argumentatieve teksten. Voor ingekorte versies die de ‘essentie’ van een verhalende tekst weergeven, spreekt men gewoon van samenvatting of – geleerder – van synopsis. Zie verder ook digesta. 
********Aanduiding voor theatervormen vanaf de jaren 1950 met sterk internationale inslag waarin de absurditeit en de zinloosheid van het menselijk bestaan (absurdisme) worden uitgebeeld. Hoewel de feitelijke afhankelijkheid van het Franse existentialisme van Sartre en Camus vaak wordt geloochend, bestaat er wel degelijk een geestelijke verwantschap. Dit blijkt uit een aantal parallel lopende thema’s, zoals de absurde positie van de mens in zijn vergeefse zoektocht naar orde, logica en coherentie in een wereld die deze categorieën niet bezit en ze zelfs ontkent
********Een antirationele levensbeschouwing en/of poëtica die heel wat moderne dichters en romanciers heeft beïnvloed na de tweede wereldoorlog, maar die toch zijn meest opvallende uitdrukking vond in het absurd toneel. De mens wordt beschreven in een toestand van angst, isolatie en betekenisloosheid
********Boek met de namen van alle hoogleraren aan een bepaalde universiteit. Het Album academicum van de Universiteit van Amsterdam en het Athenaeum Illustre, dat overigens ook alle gepromoveerden omvat (album promotorum), is digitaal beschikbaar. Als bron voor biografisch en bibliografisch onderzoek kunnen de alba academica van belang zijn. 
********In tijden dat er nog maar weinig universiteiten waren, gingen studenten op studiereis naar buitenlandse universiteiten. Vanaf de 16de eeuw hebben de universiteiten ook een religieuze kleur, waardoor men gedwongen werd soms ver van huis te gaan studeren, maar ook de faam van een bepaalde instelling kon ertoe leiden om juist daar te gaan studeren. Veel vorsten vaardigen vanaf de 16de eeuw verboden uit op de peregrinatie om de eigen instellingen van hoger onderwijs voor leegloop te beschermen. De studenten van elders aan buitenlandse universiteiten verenigden zich in de zogenaamde naties.\nDe oudste universiteit van de Lage Landen, de Katholieke Universiteit Leuven, opgericht in 1425, trok veel buitenlandse geleerden en studenten aan. De Leidse universiteit oefende na de oprichting ervan in 1575 al spoedig grote aantrekkingskracht uit op niet-katholieke studenten uit Oost-Europa. Behalve de inschrijfregisters, de matrikels, geven ook de alba amicorum (album amicorum) inzicht in waarheen de peregrinatio ging.\nVanaf de 17de eeuw, wanneer het netwerk aan universiteiten groter wordt, neemt de grand tour de plaats in van de peregrinatio.
********
********Bijvalsbetuiging in de vorm van een kort, geïsoleerd zinnetje dat het belang van het voorafgaande moet onderstrepen. Men vindt het in rituele gebruiken, zowel kerkelijke (bijv. ‘Amen’ als goedkeurende uitroep van de gemeente na een gebedstekst van de voorganger) als wereldlijke (bijv. ‘Leve de Koningin!’ na de troonrede). De acclamatie is vergelijkbaar met sommige vormen van de beurtzang in het kerklied. 
********Een geschrift, opgemaakt om als rechtsgeldig bewijs van het daarin vermelde te dienen. Zo spreekt men van een geboorte-, overlijdens-, koopakte enz. Een in plechtige vorm opgestelde akte is een oorkonde. \nDe naam die sommige mensen, onder wie letterkundigen, voeren, wijkt soms af van die in de officiële geboorteakte. Zo heeft A.L.G. Bosboom-Toussaint haar naam altijd met ss gespeld, terwijl de akte Tousaint met één s heeft. 
********In de context van het drama is een akte een hoofdonderdeel van een toneelstuk: bedrijf.
********Neo-idealistische beweging die zich afzette tegen het individualisme en intellectualistische laat-19de-eeuwse  impressionisme en symbolisme. Het activisme streefde naar collectivistische bewustwording en geestelijke gemeenschap. Het heeft invloed  uitgeoefend op het humanitair expressionisme, in het bijzonder in Duitsland. Dat kwam tot uiting in expressionistische tijdschriften als Die weissen Blätter, Die Argonauten en Summa. Auteurs als Max Brod, Heinrich Mann en Walter Benjamin voelden zich door de ideeën van het actvisme aangetrokken. Ludwig Rubiner en Franz Werfel kozen vanwege de activistische ideeën voor het socialisme en het door Franz Pfemfert opgerichte Die Aktion (1911-1932), waarin ook Karl Liebknecht en Rosa Luxemburg publiceerden.\nDe term wordt ook gebruikt met betrekking tot de literaire kritiek en academische literatuurwetenschap ter aanduiding van een maatschappelijk-politiek engagement, gebaseerd op de overtuiging dat een strikt descriptieve opstelling (beschrijving-2) wenselijk noch mogelijk is, zelfs in een academische context. Een dergelijke attitude, die haaks staat op de doelstellingen van de empirische literatuurwetenschap, kenmerkt in min of meerdere mate heel wat recente bewegingen in de literatuurbeschouwing, zoals het ecocriticism, de feministische literatuurkritiek, de postkoloniale literatuurstudie, enz. Ze kan zelfs de vorm aannemen van acties zoals een academische boycot van onderzoekers geaffilieerd aan universiteiten in een gewraakt land (bijv. Zuid Afrika tijdens de apartheidsperiode). Activisten maken graag gebruik van de sociale media.
********Behandeling van een literair werk om het voor een specifiek doel geschikt te maken, bijv. voor een ander medium, genre of publiek dan waarvoor het oorspronkelijk bedoeld was
********
********Term uit de retorica voor een van de fundamentele tekstbewerkingen, in dit geval een die een toevoeging aan een geheel aangeeft, hetzij kwantitatief (zie ook appositio), hetzij intensief. Naast de detractio, transmutatio en immutatio is de adiectio één van de vier wijzigingsmogelijkheden binnen de dispositio. De toevoeging aan een rede of gedeelte daarvan kan uiteenlopen van een klank aan een woord tot een nieuw idee aan de rede in zijn totaliteit. De toevoeging kan vooraan gebeuren (prothesis), er tussenin (epenthesis) of achteraan (paragoge), bijv.:\nprothesis: gnatus i.p.v. natus.\nepenthesis: Mavors i.p.v. Mars.\nparagoge: avecque i.p.v. avec.\nAdiectio kan door een auteur bewust worden toegepast met het oog op een literair-esthetisch effect (woordspeling, metrisch schema, archaïsering, enz.). Voorbeelden: ‘inteellekt’ (Lucebert in r. 9 van het gedicht ‘de amsterdamse school’), ‘goudeeuwig als ’t herrefst is’ (Gorter in de laatste regel van ‘Ik wilde ik kon u iets geven’). Als paragogische adiectio zou men kunnen zien de toevoeging van een nieuwe slotstrofe in het handschrift van Hoofts ‘Chanson a Madame’. Daardoor verandert de hele strekking van het gedicht (vgl. Uit Hoofts lyriek, ed. Zaalberg, 19754, p. 19-21). De intensiverende adiectio vindt plaats d.m.v. amplificatio-1. 
********Term uit de retorica voor de verbinding van twee of meer woordgroepen, bestaande uit meer dan twee woorden, en één gezegde. Bijv.: Ik verwacht alles van zijn goedgeefsheid, niets van mijn zuinigheid en veel van haar mildheid.
********
********Bepaalde vorm van paronomasia. Het betreft een allusie op, of (gedeeltelijke) herhaling van gelijkluidende woorden in een zin, bijv.\nTon bras est invaincu, mais non pas invincible.\n(P. Corneille, Le Cid, II, 2 (1637), vs. 418)\nZie ook polyptoton. 
********Genre van romans geschreven voor jongeren van ca. 15 tot 20 jaar of geschikt bevonden voor deze leeftijdsgroep. Adolescentenromans vormen een brug tussen jeugdliteratuur en literatuur voor volwassenen. Tot de jaren 1970 viel de adolescentenroman grotendeels samen met het meisjesboek. Sindsdien komen problemen die voordien enkel in literatuur voor volwassenen ter sprake kwamen, zoals zelfdoding, onzekerheid over de eigen seksuele identiteit, familiaal geweld en incest, ook voor in adolescentenromans. Geleidelijk aan krijgen de romancompositie en de stijl meer aandacht. Deze inhoudelijke en formele vernieuwingen zorgen voor een toenemende grensvervaging tussen adolescentenromans en literatuur voor volwassenen. \nAdolescentenromans zijn op de eerste plaats psychologische romans: de groei naar volwassenheid en de zoektocht naar de eigen identiteit staan centraal. Vanuit dat oogpunt past de adolescentenroman binnen het bredere concept van de Bildungsroman, die overigens vaak als een voorloper van het genre beschouwd wordt. Wanneer vooral op de inhoud gefocust wordt, spreekt men ook van initiatieroman of ‘coming of age novel’. Deze termen beperken zich echter niet tot de adolescentenliteratuur, maar worden ook ruimer gebruikt om volwassenenromans te karakteriseren die de problematiek van een opgroeiende jongere behandelen (bijv. J.D. Salingers The Catcher in the Rye, 1951). Bekende auteurs van adolescentenromans zijn Aidan Chambers, Peter Pohl, Jon Ewo en bij ons Anne Provoost.
********Een vorm van kwantitatieve adiectio, nl. het toevoegen van een klank, lettergreep, woord, zin of gedachte aan een woord, resp. zin of tekst. Bijv. appositio van een lettergreep in:\n‘goudeeuwig als ’t herrefst is’ \n(H. Gorter, ‘Ik wilde ik kon u iets geven’, in Verzen, 1977, p. 84, r. 24).
********
********Term uit de editiewetenschap (teksteditie) voor de letters waarmee documentaire bronnen worden aangeduid. Er wordt onderscheid gemaakt tussen diverse siglen. Zo zijn er basissiglen voor de bronnen: M voor manuscript-2, T voor tijdschriftpublicatie, P voor drukproef, D voor druk, G voor geluidsregistratie en B voor beeldregistratie. Volgordesiglen geven de ontstaansvolgorde per soort bron aan: D1 en D2 bijvoorbeeld voor 1ste en 2de druk. Men kan schrijverssiglen gebruiken om diverse handen in een manuscript te benoemen: zo kan M1Bi bijvoorbeeld de correctielaag van Binnendijk in een manuscript van Marsman aangeven. Ook het voorkomen van diverse inktsoorten e.d. in een manuscript kan door middel van schrijfstofsiglen aangeduid worden: p = potlood, i = inktpen, b = ballpoint enz.
********Term uit de paleografie voor een abbreviatuur van één letter (ook: initiaal-2). Door middel van suspensie (afkapping) wordt een woord afgekort tot slechts de eerste letter overblijft, bijv. het middeleeuwse d' = daer. Een recent voorbeeld van een sigle is het guldenteken ƒ (florijn).
********Aanduiding in titelbeschrijvingen van boeken waarvan het verschijningsjaar onbekend is of in ieder geval niet in het boek voorkomt. Is het jaar uit andere bron wel bekend, dan wordt dat gewoonlijk na de afkorting tussen rechte haken toegevoegd. 
********Aanduiding in titelbeschrijvingen van boeken waarvan de drukkers- of uitgeversplaats onbekend is of in ieder geval niet in het boek voorkomt. Is de plaats uit andere bron wel bekend, dan wordt die gewoonlijk na de afkorting tussen rechte haken toegevoegd. 
********Aanduiding in titelbeschrijvingen van boeken waarvan de naam van de drukker of uitgever onbekend is of in ieder geval niet in het boek voorkomt. Is de naam uit andere bron wel bekend, dan wordt die gewoonlijk na de afkorting tussen rechte haken toegevoegd. 
********Term uit de codicologie en paleografie voor een aantal woorden dat door een kopiist is geschreven om de kwaliteit van de ganzenveren pen te testen. Een ganzenveer was niet zomaar geschikt om mee te schrijven, maar moest eerst bijgesneden worden. Door intensief gebruik verminderde de kwaliteit van de punt van de pen en moest deze opnieuw worden aangescherpt en getest. Deze pennenproef gebeurde meestal op een (los) schutblad van het handschrift, maar soms ook in de marge van een tekst. \nIn de Nederlandse taal- en literatuurstudie geniet de term enige bekendheid omdat het eerste in onze taal geschreven zinnetje (ca. 11de eeuw), pas in 1931 ontdekt in een te Oxford berustend manuscript, het resultaat zou zijn van een dergelijk probeersel: \nhebban olla vogala nestas hagunnan hinase hic enda tu wat unbidan we nu\n(Alle vogels zijn begonnen hun nesten te bouwen, behalve ik en jij. Waarop wachten we nu?) \n(Ed. Gysseling & Peijnenburg, Corpus van Middelnederlandse teksten (tot en met het jaar 1300), 1980, reeks II, dl. 1, p. 126-130)\nMen nam aan, hoewel het in recente studies betwijfeld wordt, dat een West-Vlaamse monnik, in Engeland verblijvend, een nieuwe pen wilde proberen en zo op een onbeschreven stukje perkament van het Latijnse handschrift waaraan hij bezig was, dit zinnetje in zijn moedertaal opschreef, overigens vergezeld van de Latijnse vertaling ervan. Het is daarmee de oudste, direct overgeleverde ‘literaire’ tekst in de Nederlandse volkstaal, een fase die het Oudnederlands genoemd wordt. Hij zou oorspronkelijk als volgt hebben geklonken (opname Vogala website).\n\n\n\n\n\n\n\nHet legendarische \"Hebban olla vogala...\" (11de eeuw). [bron: D. Hogenelst & F. van Oostrom, Handgeschreven wereld (1995), p. 8]\n\n\n\n\n\nBij uitbreiding kan de term verwijzen naar andere (literaire) probeersels.
********Term uit de klassieke en middeleeuwse poëtica voor het sterk inkortend bewerken van een tekst. Het tegenovergestelde heet amplificatio-1. De abbreviatio-techniek vormde een vast onderdeel van het poëtica-onderwijs dat deel uitmaakte van de artes liberales, de zeven vrije kunsten, die vanaf de 12de eeuw aan de middeleeuwse universiteiten werden gedoceerd. Hoewel de abbreviatio strikt genomen deel uitmaakt van de (Middel)latijnse literatuur zijn er parallellen in de volkstaal aan te wijzen. Zo kan de bewerking van Die wrake van Ragisel (ed. Gerritsen, 1963) in de Lancelot-compilatie als een abbreviatio beschouwd worden ten opzichte van de oorspronkelijke Middelnederlandse vertaling. Hetzelfde geldt voor de bewerking van een aantal boeken van Homerus' Odyssae door Coornhert tot de Dolinghe van Ulysse (1561).\nIn de Middelnederlandse literatuur wordt een abbreviatio vaak gemarkeerd door een brevitas-formule (brevitas).
********Smeekbede waarin op heiligen, goden of soms ook voorwerpen een dringend beroep gedaan wordt. Een dergelijke smeekbede kan de vorm hebben van een bezwering, zoals in 'ik zweer bij alles wat mij heilig is'. Maar het kan ook een dringend verzoek zijn aan God of Maria, of aan de klasieke goden. Zo schrijft Bredero:\nDe God, de Bruilofts-God, niet de poëetse Hymen,\nAanroep ik met gesmeek, dat hij mij lere rijmen\nDe dingen die men mag en die men kan verstaan,\nDie boven het vernuft der mensen niet en gaan.\n(G.A. Bredero, Groot-lied-boek, ed. A.A. van Rijnbach, 19662, p. 325) 
********
********
********Dageraadslied, morgengroet aan een geliefde (tegenover de serenade in de avond). Meer in het bijzonder: liedvorm, ontstaan tegen het einde van de 12de eeuw, waarin geliefden hun spijt uitdrukken over het opkomen van de nieuwe dag. Het genre zou gegroeid zijn uit dat van het wachterlied, waarin de nachtwaker vanaf zijn toren het einde van de nacht en het begin van de dag aankondigde. Voorbeelden geven Chaucer, Troilus and Criseyde (ca. 1380), Book III, en P.C. Hooft, ‘Galathea, ziet den dag komt aan ...’ (1602). \nDe aubade is weliswaar etymologisch verwant aan de Provençaalse alba, maar onderscheidt zich hiervan door de positieve begroeting van het ochtendgloren. De aubade kan vergeleken worden met de Franse aube, de Engelse dawn song, en het Duitse Tagelied.
********In het oude Rome de met een laag witte verf of gips bestreken plankjes waarop met pen en inkt werd geschreven en die vooral werden gebruikt voor officiële bekendmakingen en naamlijsten. Nu staat album voor een blanco (It. wit) boek waarin men verzen, foto's, handtekeningen, gelukwensen, enz. kan verzamelen. Afgeleide betekenissen zijn jubileumboeken zoals album amicorum of liber amicorum en stripalbum of stripboek. 
********Begrip uit de Bijbelinterpretatie, exegese en hermeneutiek. De derde van de quator sensus scriptorum, ook aangeduid als sensus typologicus, de interpretatie waarbij een bepaalde gebeurtenis uit (meestal) het Oude Testament gezien wordt als een voorafbeelding van een gebeurtenis in het Nieuwe Testament: Jona die door God uit de walvis gered wordt (Jona 1: 17 en 2: 1-10), is een voorafbeelding van Christus' herrijzenis.
********Term uit de prosodie die betrekking heeft op het ritme. Alternering of alternantie ontstaat bij regelmatige afwisseling van prominente en niet prominente syllaben (respectievelijk heffing en daling). Dit leidt tot maatvorming (metrum) op basis van accentverdeling, bijv.\n\n\nJāntjĕ/zāg ĕens/prūimĕn/hāngĕn\n(H. van Alphen, Dichtwerken, ed. Nepveu, 1871, p. 271)\nDe oudste ons bekende Nederlandstalige voorbeelden van alternering zijn te vinden in het Middelnederlands. Het is daarbij opvallend dat die nogal eens voorkomen in de beginregels van dichtwerken, zoals die van de Beatrijs, de Reinaert en de Karel ende Elegast. Daarin kan men een vierjambische (jambe) maat horen. Verder vindt men alternering in sommige liederen, zoals Het daghet in den oosten.\nIn de loop van de 16de eeuw komt alternering steeds vaker voor in Nederlandstalige poëzie. Ten tijde van renaissance en classicisme is alternering een eis
********Term uit de receptie-esthetica, in tweeërlei zin gebruikt. De amplitude in ruime zin omvat het geheel van lezersreacties op een bepaalde tekst. De amplitude in beperkte zin omvat die lezersreacties die niet in strijd zijn met de gegevens die voortvloeien uit de wetenschappelijke analyse van het artefact, bijv. alle uitspraken over Een winter aan zee (1937) van A. Roland Holst die passen binnen het onderzoekskader van de desbetreffende studie Een roosvenster (1980) van L.H. Mosheuvel. Het begrip 'amplitude' is nauw verwant aan het begrip esthetisch object.
********Kenmerk van thrillers, misdaadliteratuur en griezelliteratuur (gothic novel) waarin de lezer gevoelens van schrik, angst en bedreiging wordt ingeboezemd om een vorm van suspense of spanning te bewerkstelligen. Men spreekt daarom wel van ´novels of terror´ en van horror. Daarbij gaat het soms ook om angstaanjagende bovennatuurlijke verschijnselen of fantastische elementen.
********Het als dierlijk beschrijven van mensen of dingen. Het procedé wordt o.m. gebruikt in dierenfabels waarin dieren de rol van mensen spelen. Ook in strips wordt gebruik gemaakt van animalisatie, zoals in de verhalen van Marten Toonder over Tom Poes en de beer Olie B. Bommel, waarbij die laatste bij herhaling een ‘heer van stand’ wordt genoemd. Ook een plezierdichter als Kees Stip maakt veel gebruik van animalisaties.\nIn het dagelijks spraakgebruik komt het verschijnsel regelmatig voor. Te denken valt aan de vlinder voor een springerig en luchthartig meisje, de slimme vos voor een leperd of de bekende boekenwurm voor iemand die altijd met z'n neus in de boeken zit. 
********De term ‘annalen’ wordt vaak gebruikt als titel voor een tijdschrift. Zeer bekend is het Franse Annales (1929), opgericht door L. Febvre en M. Bloch, sinds 1946 verruimd tot Annales, Economies, Sociétés, Civilisations. Het tijdschrift beïnvloedde sterk de vernieuwing in de geschiedschrijving en ligt o.m. via publicaties van Braudel mede aan de basis van de ‘histoire des mentalités’. \nNederlandse voorbeelden zijn de vóór 1974 tweemaal per jaar en daarna viermaal per jaar verschijnende Annalen van het Thijmgenootschap of de vóór 1975 viermaal per jaar en daarna éénmaal per jaar verschijnende Annalen van de Oudheidkundige Kring van het Land van Waas.\n 
********Verklarende aantekening van taalkundig-lexicografische (woordcommentaar) of zakelijke (zakencommentaar) aard bij een tekst of in een teksteditie, meestal in de vorm van marginale of voetnoten. Op de titelpagina wordt het voorkomen van annotaties gewoonlijk aangekondigd door ‘geannoteerd’, ‘van aantekeningen voorzien’, ‘toegelicht’ of ‘met woordverklaringen’.
********
********In de context van de teksteditie is een anticipatie een schrijf-, spreek- of zetfout die optreedt als een taalgebruiker tijdens het uitschrijven, uitspreken of zetten van een woord met zijn gedachten al bij de volgende lettergreep of het volgende woord is. Het gevolg is woordverminking met elementen van de volgende lettergreep of het volgende woord, bijv. ‘minich’ in plaats van ‘menich’ (Die Rose, ed. Verwijs, 1868, vs. 217). Anticipatie is een veel voorkomende kopiistenfout. Het tegenovergestelde van anticipatie is analogie-2.
********Bedrijf dat zich bezighoudt met de handel in oude, vrij zeldzame en gezochte, niet meer in de reguliere boekhandel verkrijgbare, boeken en prenten en in handschriften. Naast de normale antiquariaten zijn er gesloten antiquariaten die hun voorraad uitsluitend via een antiquariaatscatalogus en vaak alleen op het internet aanbieden. Een ontwikkeling van na de Tweede Wereldoorlog is het zogenaamde moderne antiquariaat, dat uitgeversrestanten verkoopt tegen sterk verminderde prijs. De tweedehands boekhandel beweegt zich doorgaans niet op het terrein van het heel oude boek, noch op dat van grote hoeveelheden uitgeversrestanten, maar beperkt zich tot de verkoop van niet zo oude boeken die eerder gebruikt zijn. De grens tussen de categorieën is diffuus: zeldzaam hoeft niet oud te zijn en omgekeerd.\nDe meeste antiquariaten hebben zich gespecialiseerd op een bepaald terrein. Overzichten werden in het niet-digitale tijdperk geboden door het op gezette tijden verschijnende Boekenvondst
********Een in de kunstkritiek gebruikte norm waarbij ervan wordt uitgegaan dat wat in het algemeen blijkt te worden geaccepteerd als kunst door overheid, publiek of publieksorganisaties het werkterrein vormt voor de kunstkritiek. Tegenover deze norm staat de intentionale norm waarbij men uitgaat van wat zich als kunst aandient.
********Scèneopstelling waarbij niet langer naar en tegenover het publiek gespeeld wordt zoals in het traditionele theater, maar waarbij het publiek in een grote cirkel rondom de centraal opgestelde scène-2 geplaatst wordt
********In de retoriek: bewijsgrond die een bepaalde uitspraak fundeert. Zie rede(voering) en argumentatio.\nIn de dramatiek: geschreven tekst (van de hand van de dramaturg zelf of van latere auteurs) die aan de boekversie van een toneelstuk voorafgaat. Deze tekst fungeert als verklaring, rechtvaardiging of soms gewoon als samenvatting (zie ook hierna) van het desbetreffende stuk. Hij kan ook opgevat zijn als een soort poëtica van het drama. Het argument moet duidelijk onderscheiden worden van de gesproken proloog. Bijv. ‘Berecht’ voor Lucifer (1654) van Vondel.\nIn een meer specifieke betekenis werd de term 'argument' vaak gebruikt ter aanduiding van een korte mededeling (verg. ‘kort begrip’) in de vorm van een samenvattende titel van een hoofdstuk van een werk, meestal aangebracht door drukkers-uitgevers of vertalers, met de bedoeling de lezer te oriënteren of zijn aandacht te trekken. Deze argumenten of ‘ondertitels’ zijn, ook in ik-verhalen, gewoonlijk in de derde persoon gesteld. Bijv. in Lazarillo de Tormes (1554), hfst. 3: ’Hoe Lázaro in dienst trad bij een kale jonker, en over hetgeen hem bij deze overkwam’. 
********Eén van de drie (trivium) theoretische of ‘literaire’ vaardigheden binnen de zeven vrije kunsten (artes liberales). Leerde de grammatica correct taalgebruik, de retorica welsprekendheid, de dialectica verschafte regels om tot verantwoorde argumentatie te komen.\nDe eerste Nederlandse dialectica is het Ruygh-bewerp vande redenkaveling ofte Nederduytsche dialectike (1585) uit de kring van de Amsterdamse rederijkerskamer In Liefd' Bloeyende, ‘de welcke is een rechtsnoer, om van alle dingen bewyslick ende onderscheydlick te spreken, oock waarheid van valsheid te scheyden, in alle twistredening hooghnut ende nodigh zynde’, aldus de ondertitel. Het Ruygh-bewerp werd vergezeld van een Kort begrip des redenkavelings op rijm. Daarna volgden dialectica's van Simon Stevin (1585), Bartholomeus Keckermann (1614), Petrus Ramus (1644), A.L. Kók (1646) en Petrus Molinaeus (1649).
********
********Term geïntroduceerd in de literatuurwetenschap door de Praagse structuralist Jan Mukařovský om het literaire werk in zijn onveranderlijke materialiteit aan te duiden, en dit ter onderscheiding van het esthetisch object, d.w.z. de realisatie van het artefact in het bewustzijn van de lezer. Pas in de receptie wordt het materiële werk (artefact) tot een betekenisvol kunstwerk (esthetisch object). Aangezien elke esthetische concretisering van de objectieve gegevenheid van het kunstwerk is ingebed in een historisch bepaalde verwachtingshorizon (een consensus over de artistieke normen op een bepaald ogenblik), betekent dit dat rond eenzelfde artefact in de loop van de (werkings)geschiedenis ervan verschillende esthetische objecten geconstitueerd kunnen worden. Dit fundamentele inzicht werd later uitgewerkt in de context van de receptie-esthetica.\nTot op zekere hoogte kan Mukařovský’s onderscheid tussen artefact en esthetisch object gezien worden als een herinterpretatie van het onderscheid tussen vorm en betekenis, of tussen signifiant en signifié in de saussuriaanse tekentheorie (structuralisme). Overigens is het niet voor iedereen duidelijk waarin het artefact nu precies bestaat. Bij een literaire tekst lenen de hoeveelheid woorden, de lay-out, de strofenbouw, de syntactische structuur e.d. zich tot een ‘materiële’ analyse, maar er bestaat discussie over de vraag hoe uitgebreid dit lijstje kan of moet zijn. Zo vinden sommigen de semantiek wel en anderen deze nu juist niet behoren tot het artefact. Het begrip artefact krijgt hoe dan ook zijn gebruikswaarde in het onderzoek in combinatie met het begrip esthetisch object.
********Een klucht-1, waarschijnlijk genoemd naar de Campanische stad Atella (It.), die aanvankelijk in het Oskisch en sinds het tweede kwartaal van de 2de eeuw v. Chr. ook in het Latijn werd opgevoerd. Inhoud en taal waren volks en de personages stereotiep: Maccus (de hansworst), Bucco (de snoever), Manducus (de veelvraat), Pappus (de domme grootvader) en Dorsenus (de bultenaar). De (fabula) atellana kende een hoogtepunt rond 90 v. Chr., maar bleef in trek tot de 1ste eeuw n. Chr. Een voorbeeld is Pomponius',  Pappus Agricola (ca. 100 v. Chr). Zie ook fabula.
********Middelnederlandse benaming voor het kleurgevende bestanddeel van zwarte inkt dat vooral uit roet bestond. In overdrachtelijke zin wordt de term ook wel voor inkt gebruikt.
********Alfabetisch of systematisch ingerichte lijst van zaken, i.c. boeken en handschriften, die door een antiquariaat of veilinghuis bij opbod geveild worden. Op het bedrag van de koop komt gewoonlijk een opgeld van 25% (plus BTW over het opgeld). In de betere auctie- of veilingcatalogi wordt bij ieder lot een richtprijs vermeld. \nBoekenveilingen hebben in Nederland een lange traditie, beginnend in de 16de eeuw. De oudst bekende gedrukte auctiecatalogus is die van de bibliotheek van Marnix van St. Aldegonde uit 1599 (ed. Brouwer, 1964). Met name in Leiden werden tal van geleerdenbibliotheken geveild, terwijl Amsterdam vooral bekend was om zijn aucties van fondsrestanten. In Den Haag werden begin 18de eeuw veel privé-bibliotheken geveild van belangrijke boekenverzamelaars. Van hoge kwaliteit zijn de 19de-eeuwse auctiecatalogi van Frederik Muller die door de gedegen bibliografische beschrijvingen hun waarde voor hedendaags onderzoek hebben behouden. Voor de kennis van de samenstelling van geleerden- en leesbibliotheken zijn de auctiecatalogi van bijzonder belang.\nBekende hedendaagse Nederlandse boekenveilinghuizen zijn Beijers in Utrecht, Van Stockum in Den Haag, Burgersdijk & Niermans in Leiden en Bubb Kuyper in Haarlem. \nEen centrale registratie van veilingcatalogi is in opbouw bij de vakgroep Nederlands van de Rijksuniversiteit Leiden, waar in de jaren 1980 Bert van Selm ook het initiatief heeft genomen voor een publicatie op microfiches van alle bekende veilingcatalogi uit de periode 1599-1800: Book sales catalogues of the Dutch Republic, 1599-1800 (ed. B. van Selm & J.A. Gruys).
********De producent van een (literaire of niet-literaire) tekst
********Term geïntroduceerd door F.K. Stanzel (Du. auktoriale Erzählsituation) om een specifieke vorm van de alwetende vertelwijze te karakteriseren waarbij de externe focalisator de werkelijkheidsillusie doorbreekt door rechtstreeks met de lezer te communiceren over het verhaalde c.q. de gehanteerde verhaalvorm. Hij kan dit doen op verschillende manieren en met verschillende bedoelingen, bijv. door commentaar te leveren op de gebeurtenissen in het verhaal, door expliciete flashforwards en flashbacks, door de lezer rechtstreeks aan te spreken, enz. De verteller staat hier buiten en boven de verhaalde geschiedenis en laat, als een soort commentator/uitgever (vandaar ook de benaming ‘editorial omniscience’) zijn subjectieve gesteldheid duidelijk merken. Het gevolg hiervan is dat de lezer de verhaalwereld binnentreedt a.h.w. aan de hand van een gids op wiens gezag (auctoritas) hij is aangewezen. Soms gebeurt dit indirect of impliciet (‘men kan zich voorstellen dat het voor X een groot genoegen was' ...), maar soms ook expliciet, zoals in bepaalde historische romans, op de manier van ‘U denkt nu misschien, lezer'...). \nDe auctoriële vertelwijze is kenmerkend voor de grote romankunst uit de 18de eeuw (bijv. Tom Jones, 1749, van H. Fielding) en de eerste helft van de 19de eeuw (historische roman, realisme-1), maar onder invloed van het naturalisme raakt het procedé op de achtergrond, omdat de nagestreefde objectiviteit er geweld mee zou worden aangedaan. In veel moderne literatuur wordt dit perspectief echter weer gebruikt om de lezer tot een bepaalde zienswijze over te halen of hem juist het fictieve van de tekst te doen inzien en zo een kritische distantie te bewerkstelligen (vervreemdingseffect). Soms werkt de auctoriële vertelwijze ook bewust archaïserend, zoals in L.P. Boons De bende van Jan de Lichte (1957). Een voorbeeld van een typisch auctoriaal vertelde historische roman is A.L.G. Bosboom-Toussaints Het huis Lauernesse (1843). Voor het realistisch proza kan verwezen worden naar Hildebrands Camera obscura (1839). Ook onderdelen van romans kunnen op die manier worden verteld, zoals in G.K. van het Reve’s De avonden (1947), waarvan alleen het begin auctoriaal verteld is, waardoor ten opzichte van de rest van het boek een ironisch effect ontstaat. De vaak gebruikte aanduiding ‘auctoriale roman’ werkt dan ook vertekenend omdat ze de indruk wekt dat zo’n roman uitsluitend via een auctoriële vertelinstantie verhaald wordt
********In de editietechniek (teksteditie) is het noodzakelijk onderscheid te maken tussen geautoriseerde en niet-geautoriseerde bronnen, d.w.z. teksten waaraan een auteur wel, respectievelijk niet heeft meegewerkt. Als geautoriseerd gelden wat betreft de handschriften uiteraard alle autografen (autograaf), maar ook de apografen (apograaf) van de auteur zelf en de allografen (allograaf-2) die in opdracht van de auteur zijn vervaardigd of door hem gecontroleerd zijn. Geautoriseerde drukken zijn díe drukken die de auteur gewild of goedgekeurd heeft en waarvoor hij de kopij heeft geleverd of waarop hij tijdens het drukproces invloed heeft kunnen uitoefenen door correctie. Het vaststellen van een grondtekst met een hoge autorisatiegraad wordt bemoeilijkt doordat ook binnen een geautoriseerde bron de autorisatiegraad wisselt. Door allerlei omstandigheden kan een auteur bijv. een gedeelte van de drukproeven voor een boek minder nauwkeurig corrigeren dan een ander gedeelte. Zo kunnen varianten ontstaan die dan passief geautoriseerd worden. Voor de periode dat een auteur zich niet of nauwelijks bekommerde om het drukresultaat kan de analytische bibliografie-1 behulpzaam zijn bij het reconstrueren van de kopij, dus van een meer geautoriseerde tekst. \nAls voorbeeld van de problemen die zich bij het autoriseren kunnen voordoen, mag de tekstgeschiedenis gelden van Huygens' Heilighe daghen (ed. Strengholt, 1974). Huygens is iemand die zich méér dan zijn collega's bekommert om het drukresultaat. Dankzij informatie uit brieven is in dit geval goed te volgen wat er met een tekst gebeurd is. Barlaeus en Hooft laten van Huygens' autograaf een allograaf maken die als kopij moet dienen voor de eerste druk van 1645. De proeven worden door Hooft en Barlaeus gecorrigeerd en Huygens wordt geconfronteerd met een kant-en-klaar drukresultaat. Hij constateert een ernstige zetfout in r. 12 van het gedicht ‘Kersmis’. Barlaeus, daarop attent gemaakt, brengt een correctie aan voor de 2de (niet overgeleverde) druk, maar een verkeerde correctie (een zgn. ‘Verschlimmbesserung’) die weer overgenomen is in de niet-geautoriseerde drukken van 1648, 1661 en 1663. De wel geautoriseerde drukken van 1647, 1658 en 1672 hebben de tekst zoals door Huygens bedoeld. De niet-geautoriseerde drukken van 1651 en 1659 hebben als kopij de druk van 1647 genomen en zijn dus wel correct.\nOver de speciale problemen die toneelteksten kunnen leveren aangaande autorisatie, handelt E. Oey-De Vita in ‘Problemen van kopijonderzoek voor toneelstukken uit de zeventiende eeuw’ in Spektator 3 (1973-1974), p. 12-29, 661-679.
********Literair werk dat niet als traditioneel boek functioneert (vandaar ook de verwante, maar meer overkoepelende term non-book) maar waarvan de tekst werd opgenomen om te kunnen worden beluisterd op een fonoplaat, via cassette, bandopname of CD, op de radio (radioboek), als een downloadbaar bestand, enz. Synoniemen zijn luisterboek en gesproken boek. De teksten worden ingesproken door vrijwilligers dan wel meer professionele (stem)acteurs, in sommige gevallen door de auteur zelf.\nDoordat het om een voorgelezen versie van een vooraf schriftelijk vastgelegde tekst gaat, mag men het audiobook niet zondermeer beschouwen als een moderne vorm van orale literatuur. Audioboeken werden aanvankelijk vooral ten behoeve van blinden geproduceerd en nadien ook met literatuurpedagogische bedoelingen. Hun toepassingsdomein is de laatste jaren erg verbreed, mede door de digitale revolutie en door de toenemende medialisering van de literatuur. Zo kan men nu zelfs hoogtepunten uit de Middelnederlandse poëzie via een eigen app op de smartphone beluisteren (http://www.vogala.org/). Het genre van de citybook, dat zich bij deBuren (een Vlaams/Nederlands instituut voor debat en podium voor cultuur) aandiende als opvolger van de radioboeken, maakt o.m. gebruik van het medium van de podcast.
********Theaterbouw waarbij de speelruimte zich in het midden bevindt
********Littera hybrida, kortweg hybrida en littera bastarda zijn termen uit de paleografie voor het laatmiddeleeuwse gotische minuskelschrift dat een mengvorm is van littera textualis en littera cursiva. Eigenlijk was de hybrida alleen in de Nederlanden duidelijk te onderscheiden van de cursiva. Net als bij de cursiva gaan de f en de lange-s door de schrijflijn, maar de lussen aan de stokken ontbreken. De hybrida is minder gebroken dan de textualis. De benaming is afkomstig uit de algemeen toegepaste nomenclatuur van Lieftinck, die de letter aanvankelijk littera bastarda noemde
********Term uit de retorica, speciaal uit het genus iudiciale, voor het vragen van vergiffenis zonder overigens schuld of opzet te ontkennen. Het is dan ook een veel zwakkere verdediging dan de purgatio, waarbij vergiffenis gevraagd wordt omdat men uit onwetendheid iets gedaan heeft.\nEen geval van deprecatio kan men aantreffen in P.C. Hoofts Geeraerdt van Velsen , waar Floris tegen Van Velsen zegt:\nIck deed u onghelijck, och, neef van Velsen, och!\nen:\nAch Velsen! gheeft mijn pays
********Veelvuldig in de literatuur vanaf de oudheid voorkomend topos dat de standaardbeschrijving van een lustoord, een soort paradijs, behelst. Tot de stoffering van het ideale landschap behoren bomen, een weitje, een beekje, vogelzang, bloemen en een briesje. Het Tempe-dal in Griekenland gold als het reële voorbeeld voor een locus amoenus. Huygens alludeert hierop in zijn Batava Tempe, dat is't Voor-hout van 's Gravenhage (1621).\nIn de Nederlandse literatuur komt dit soort standaardbeschrijvingen voor in de hoofse literatuur, met name de hoofse roman, in de arcadia, de pastorale-1 en het liefdeslied van de 17de en 18de eeuw. In de hoofse literatuur is de locus amoenus niet geschikt als locus amoris, een plaats om de liefde te bedrijven
********Term uit de retorica voor een praktisch vraagstuk (quaestio) van bijzondere aard waarin een redenaar een dubium onder woorden kan brengen in het kader van de inventio. De quaestio finita of specialis (ook wel hypothesis genoemd < Gr. onder-stelling, stelling onder gezag van) is in tegenstelling tot de quaestio infinita gericht op concrete personen of feiten, bijv. of X de moord op Y gepleegd heeft.
********Samen met het genus iudiciale en het genus demonstrativum vormt het politieke genus deliberativum het gehele terrein waarop de retorica zich beweegt: de genera causarum. Op dit politieke vlak gaat het vooral om vergadertechniek en om het overreden tot een bepaald standpunt (ars persuadendi). Kenmerken van het genus deliberativum zijn ook in literaire teksten terug te vinden.\nEen voorbeeld in dit genre is het zgn. ‘Plakkaat van verlating’ van de Staten Generaal uit 1581 waarin een aantal argumenten aangedragen wordt om eenieder ervan te overtuigen dat de afzwering van de Spaanse koning het enig juiste is (Apologie of Verantwoording van de prins van Oranje 1581 gevolgd door het Plakkaat van Verlating 1581, ed. Alberts & Verlaan, 1980).
********Een van de hanteringsvormen van de pluralis majestatis. Men spreekt dan van zichzelf met 'wij' uit bescheidenheid, waardoor men zich minder op de voorgrond plaatst.\nSynoniem: pluralis modestatis.
********
********Handboek met een beknopt overzicht van een wetenschapsgebied of samenvatting van een aantal teksten met de bedoeling alleen de feiten weer te geven. Een voorbeeld is J. van Havers Nederlandse incantatieliteratuur. Een gecommentarieerd compendium van Nederlandse bezweringsformules (1964). 
********Term uit de codicologie voor degene voor wie een tekst of codex bestemd is of aan wie hij wordt opgedragen. Als de destinataris al genoemd wordt, gebeurt dit meestal in de proloog. Zo schrijft Jacob van Maerlant in de beginregels van de Spiegel historiael:\nGrave Florens, coninc Willems sone, \nOntfaet dit werc! Ghi waert deghone, \nDie mi dit dede anevaen.\n(ed. M. de Vries & E. Verwijs, 1863, I, 1, proloog, 93-94)\nSoms wordt de destinataris in de epiloog genoemd, zoals Jan van Boendale doet in zijn Der leken spiegel (overigens is de hier aangesproken hertog Jan III van Brabant niet de opdrachtgever
********Middeleeuws boek over (wilde) beesten en fabeldieren, waarin niet zozeer een descriptieve zoölogische beschrijving gegeven wordt als wel een normatieve, theologisch-allegorische (zie allegorese) en moraalfilosofische verklaring van hun naam (‘nomen est omen’), aard en gedrag. De bestiaria gaan terug op de Physiologus, een pseudo-wetenschappelijke Griekse tekst, omstreeks 200 n.Chr. te Alexandrië geschreven en in de 5de eeuw in het Latijn vertaald. Dit didactisch genre bereikte zijn hoogtepunt tussen de 12de en de 14de eeuw en werd ook in de volkstaal (vooral in het Frans) vertaald en bewerkt, zo o.m. in het Middelnederlands uit het Frans door Willem Utenhove, priester te Aardenburg, welk bestiarium echter verloren gegaan is. Van de Franse bewerking Bestiaire d'amour is een Oost-Middelnederlandse vertaling bewaard gebleven (ed. Holmberg, 1925). Jacob van Maerlants Der naturen bloeme (ca. 1272), een encyclopedisch werk over dieren, planten, vissen, vogels, edelstenen enz., vertoont trekken van een bestiarium, maar is dat strikt genomen niet: Maerlant geeft een wetenschappelijke beschrijving van dieren
********Term uit de retorica voor het nieuwsgierig maken van het publiek naar de informatie die men in zijn rede wil gaan verstrekken. Om de aandacht te trekken gebruikt men ook de term attentum parare. In het exordium, het eerste onderdeel binnen de dispositio, kan dit bereikt worden door een korte opsomming van de te behandelen punten, een propositio. Een voorbeeld is Vondels imitatio van het begin van Vergilius' Aeneis:\nIck sing den legertoght des Princen van Oranjen, \nDie 't heyr van Spinola, en all' de maght van Spanjen\nMet sijn' slaghordens tarte, in het bestoven velt, \nEn Dulcken de stadt Grol deed' ruymen met gewelt\n(J. van den Vondel, Verovering van Grol, vs. 1-4, in De Werken, WB.-ed., dl. 3, 1929, p. 128) 
********Binnen de dispositio is in de retorica na het exordium en de narratio de argumentatio het kernstuk van het betoog. De argumentatio kent gewoonlijk twee delen, een confirmatio waarin de bewijzen voor een stelling geleverd worden en een refutatio waarin de argumenten van de opponent weerlegd worden. In lange betogen kan op geschikte plaatsen een digressio of excursus, een uitweiding, ingelast worden.\nIn Vondels Inwydinge van het stadthuis t'Amsterdam komt een argumenteel gedeelte voor in vs. 1169-1370 met daarbinnen o.a. een confirmatio (vs. 1169-1194) en refutatio (vs. 1195-1214). Een digressie in de lange passage met de beschrijving van het stadhuis (vs. 681-1168) wordt gevormd door de vss. 745-865 die handelen over de Amsterdamse nutsinstellingen.
********Term uit de codicologie voor een katern samengesteld uit twee dubbelbladen. Een binio is zeer ongebruikelijk. Normaal voor perkamenten handschriften zijn het quaternio en quinio (resp. 4 en 5 dubbelbladen), voor papieren handschriften het senio (6 dubbelbladen).
********Feestbundel – soms in de vorm van een speciale tijdschriftaflevering – met artikelen van oud-leerlingen, aangeboden bij een jubileum of afscheid, bijv. Liber alumnorum Prof. Dr. E. Rombauts (1968). Een feestbundel van een ruimere vriendenkring wordt liber amicorum genoemd. 
********Boek met de namen van diegenen die aan een bepaalde universiteit of hogeschool gepromoveerd zijn. Als bron voor biografisch onderzoek kunnen de alba promotorum van belang zijn. Verschillende alba zijn uitgegeven, zoals die van Leiden over de periode 1636-1825 (1936) en 1813-1900 (1985), Harderwijk (1980), Franeker over de jaren 1591-1811 (1972) en Utrecht over 1815-1936 (1963). Het Album academicum van de Universiteit van Amsterdam en het Athenaeum Illustre, dat ook alle gepromoveerden omvat, is digitaal beschikbaar. 
********De titel van vijf boeken met gelegenheidsgedichten van Publius Papinius Statius (eerste eeuw n. Chr.). Nadien werd silvae een genreaanduiding voor een gemengde verzameling korte gelegenheidsgedichten die naar vorm en inhoud erg verschillen en willekeurig bij elkaar lijken te staan als bomen in een bos (vgl. etymologie). Dezelfde betekeniscomponent van onbewerkt, willekeurig geordend materiaal vinden we terug in J.G. Herders Kritische Wälder (1769 en, postuum, 1846), dat echter een verzameling prozageschriften is.
********Verzamelnaam voor compilaties van vaak ingekorte bijbelse, historische, medische, juridische, literaire, exorcistische enz. (Latijnse) teksten, ook wel kortweg brevier genoemd. De term is tot op zekere hoogte synoniem met epitome en digesta. Zo beperkte de Romeinse geschiedschrijver Eutropius (4de eeuw) zich in zijn Breviarium ab urbe condita, geschreven in opdracht van keizer Valens, tot het samenvatten van de vroegere grote geschiedwerken.\nDe naam is blijven voortleven als rooms-katholiek gebedenboek, welke benaming ook al gedurende de (late) middeleeuwen gebruikt werd, getuige de woorden van oom Ghijsbrecht als hij Moenen verdrijft:\nFel gheest, dat sal ic u wel beletten!\nIck hebbe hier, meen ick, in minen brevier\nAcht of tien regulen in een papier.\nSi selen u schier doen anders wrimpen.\n(Mariken van Nieumeghen, ed. Coigneau, 1982, vs. 992-995).\n\n\n\n\n\n\n\nHet 'Breviarium Trajectense', gedrukt door de Collacie-broeders (1508). [bron: Bibliopolis]
********Beknopt compendium van getijde- of gebedenboeken voor priesters en kloosterlingen dat ook onderweg kon worden gebruikt. Bij uitbreiding ook een verzameling uitspraken over gedragsregels vaak in dichtmaat geschreven (lekenbrevier, vrouwenbrevier). 
********Geschrift, naar de vorm bestemd om aan degene, aan wie het gericht is, iets mede te delen. Heel lang is de brief het middel geweest voor communicatie op afstand. Als geschreven welsprekendheid was de brief onderhevig aan de regels van de poëtica of de retorica. Uit de antieke literatuur kennen we o.m. de omvangrijke briefwisselingen van Cicero en van Plinius de Jongere
********Aanvankelijk, in de Oudheid, een fonetisch (klank-) begrip (het snel of langzaam uitspreken van lettergrepen), kreeg brevitas binnen de retoriek een pejoratieve bijbetekenis en werd het verbonden met obscuritas (duisterheid, onverstaanbaarheid). In de stilistiek werd brevitas gezien als een kenmerk van lagere genres, en gold het als tegenhanger van de copia verborum (Lat. overvloed van woorden) in hogere genres (zie genera dicendi). Pas in de 19de eeuw komt hierin verandering, als algemene reactie tegen emfase en bombast. Dit zal ertoe leiden dat in de moderne tijd brevitas veeleer als een typische kwaliteit van literatuur (bondigheid of verdichting) wordt ervaren.\nEen vorm van brevitas is de brachylogie.\nBij de percursio gaat het om een opsomming van feiten of gegevens zonder dat de auteur of spreker over elk daarvan in detail treedt, bijv. ‘Hij had een auto-ongeval. Vandaag hebben ze hem begraven’.\nZie ook asyndeton-1 en zeugma.
********Expliciete verklaring in een literair werk uit de mond van de auteur-verteller dat in de tekst gebeurtenissen niet worden beschreven omdat ze als overbodig worden ervaren en het publiek zouden vervelen. Met name in de middeleeuwse literatuur wordt de brevitas-formule vaak toegepast, bijv.:\nDoe mochtemen horen ane slaen\nEnde beghinnen harde ho\nDat placebo domino\nEnde die verse die daer toe horen.\nIc seit oec in waren worden,\n\nNe ware oec ware ons te lanc,\n\n\nWie daer der zielen vers zanc\n\nEnde wie die zielen lesse las.\n(Van den vos Reynaerde, ed. J.D. Janssens, R. Van Daele & V. Uyttersprot, 1998, vs. 442-449).
********In strikte zin een verzameling uittreksels of anthologie van uittreksels van één of meer auteurs, zoals in Analecta
********Bucolische poëzie in strikte zin bestaat uit de eclogen of Bucolica van Vergilius en de translatio en imitatio daarvan. Minder strikt opgevat, wordt ze gelijkgesteld met de pastorale-1 of het herdersdicht. Het onderscheidende element van de bucolische poëzie ten opzichte van de pastorale zou gelegen zijn in het feit dat de pastorale uit de Vergiliaanse traditie in de hogere kringen speelt, waar men wel vee houdt, maar geen schapen en geiten. Desalniettemin komen laatstgenoemde diersoorten wel degelijk voor in de Bucolica. J. van den Vondels translatio van P. Virgilius Maroos Herderszangen (in proza 1646, in poëzie 1660: WB-ed., dl. 6, 1932, p. 95-175) zou dan tot de bucolische poëzie gerekend moeten worden. Er is verwantschap met de georgische poëzie en de idylle.
********Term uit de prosodie ter aanduiding van een golfbeweging in het ritme van een vers, strofe of gedicht, veroorzaakt door het metrum of door andere vormgevingsverschijnselen. Vaak is de ervaring van een cadans een subjectieve zaak, maar wanneer men het effect van bijv. de alexandrijn als een cadans ervaart, dan heeft dat een objectieve grond, namelijk het meetbare schema van het metrisch patroon.
********l . In ruime zin: rustpauze binnen een vers.\n2. In strikte zin: syntactische grens (rust) binnen een versvoet, bijv. in de volgende regel (aangegeven door //):\n\n\n\n\nWat droomt/ gij,// magt/ loos,// maar/ verme/ tel Telg/ der aar/ de\n(J. Kinker, Gedichten, dl. 1, 1819, p. 31).\nHier komt de cesuur (aangegeven door //) zelfs tweemaal voor: tussen de syllaben van de tweede voet en die van de derde voet van de alexandrijn.\nBij uitbreiding kan het woord ook betrekking hebben op de rust tussen twee versvoeten, bijv.\n\n\nGeke/tend aan/ het stof!// van ei/gen kracht/ en waar/de?\n(J. Kinker, ib.)\nIn het laatste geval, met de rust tussen de derde en de vierde voet, noemt men de pauze ook wel diaeresis-1. 
********Speciale vorm van binnenrijm, waarbij de laatste syllabe of de laatste versvoet van de eerste vershelft rijmvrager is van het corresponderende gedeelte in de tweede en laatste vershelft als rijmgever, zoals in de volgende regel (cursivering van ons):\nConstantijntje, 't zaligh kijntje \n(J. van den Vondel, WB-ed., dl. 3, 1929, p. 388). 
********Term uit de analytische bibliografie-1 voor één of meer bladen (blad-2) uit een katern die in de plaats gekomen zijn van bladen die om de een of andere reden (zetfouten
********Lied in de vorm van een twee- of meerstemmig zangstuk waarin de eerste partij bij het begin van de zangtekst begint, op een afgesproken punt wordt gesecondeerd door een tweede partij die (melodisch) op dezelfde wijze als de eerste partij bij het begin begint, terwijl de eerste partij blijft doorzingen, zodat het stuk tweestemmig is geworden. Daarna kan eventueel een derde partij invallen op dezelfde wijze als de tweede partij deed, enz.\nEen bekend voorbeeld is het liedje ‘Frère Jacques’, in het Nederlands ‘Broeder Jakob’:\nBroeder Jakob, broeder Jakob,\nSlaapt gij nog, slaapt gij nog?\nAlle klokken luiden, alle klokken luiden:\nBim bam bom, bim bam bom.\n(M. Veldhuyzen, Prisma liederenboek, 1971, p. 198)\nWanneer de eerste partij vs. 2 inzet, zet de tweede partij gelijktijdig vs. 1 in, enz. 
********Twaalfde-eeuws Provençaals hoofs liefdeslied (fin’amors), gedicht en getoonzet door een troubadour. Het bestond meestal uit vijf of zes strofen van gelijke versregels, gevolgd door een envoi of ‘tornada’. De dichter streeft naar technische virtuositeit binnen het gekozen thema. Het canso werd in de tweede helft van de 12de eeuw nagevolgd door de Noord-Franse trouvères in hun chansons, die op hun beurt weer de bron van inspiratie vormden voor Middelnederlandse dichters als Heinric van Veldeke (ca. 1140-ca. 1200), Jan I van Brabant (1253-1294) en Hadewijch (13de eeuw).
********Zanger die in de Latijnse komedie soms het lyrisch gedeelte (zie canticum-1) voorzong, terwijl de inhoud door een acteur werd voorgedragen. Bij uitbreiding (voor)zanger van liederen in kerkelijke diensten. 
********De termen canticum en kantiek worden meestal gebruikt als synoniemen voor kerkgezang, geestelijk loflied (bijv. het Magnificat, het Bijbelse Hooglied, ook Canticum canticorum genoemd). Bij uitbreiding: plechtig loflied (bijv. B. Peleman, ‘Kantiek’ uit Variante voor Harp, 1938).
********In de oudheid bedoelde men met deze term het lyrische gedeelte in de Latijnse komedie. In tegenstelling tot het koorlied in de Griekse toneelwerken zet het canticum de handeling verder. Het canticum werd door één acteur of als wisselzang tussen verschillende acteurs gereciteerd onder fluitbegeleiding. Soms werd het canticum voorgedragen door een zanger (cantor) terwijl ondertussen de inhoud door een acteur pantomimisch werd voorgesteld. Tegenover het canticum staat het diverbium, het gesproken gedeelte in de komedie. Vooral Plautus gebruikte het canticum in zijn blijspelen.
********Spaans lyrisch genre, oorspronkelijk bestaande uit vijf octosyllabische trocheïsche verzen. Het eerste vers geeft het motto aan (meestal een spreekwoord)
********
********
********
********
********De concatenatio of aaneenschakeling door herhaling (repetitio, anadiplosis) is een bekend mnemotechnisch middel dat vooral gebruikt werd in de redekunst (retorica) en de poëzie. Het bestond erin de woorden of de gedachte waarop een tekstonderdeel of strofe uitloopt, te hernemen bij het begin van het volgende onderdeel of het eerste vers van de volgende strofe. Zo behoorde de concatenatio tot de vaste techniek van de Noord-Franse trouvères en werd o.m. door de middeleeuwse dichteres Hadewych in haar Strofische gedichten toegepast. De derde strofe van Lied XVII, bijvoorbeeld, eindigt op ‘Hevet die minne dan rouwen’, terwijl de vierde strofe begint met ‘Dat ghetal diere rouwen moet sijn ghesweghen’. \nIn ruimere zin is de concatenatio een (soms cryptische) vorm van ordening die gedichten in een bundel als schakels van een ketting met elkaar verbindt, zoals bijv. in een sonnettenkrans. Het procedé werd in antieke poëzie systematischer toegepast dan in moderne lyriek.\nLat. synoniem: conexio (verbinding).
********In de Griekse tragedie is het koor een in de handeling betrokken groepspersonage met zowel handelingsgebonden als niet-handelingsgebonden functies. Tot de handelingsgebonden functies horen wisselzangen met een personage, het vertellen van de voorgeschiedenis van het drama, het overbruggen van pauzes, het samenvatten, en het aankondigen van personages. Tot de niet-handelingsgebonden taak hoort het plaatsen van de gebeurtenissen in een hoger perspectief om zodoende het vertoonde universele waarde te verlenen. In de gesproken gedeelten is het de koorleider (coryfee) die individueel optreedt in naam van het koor. \nIn de Romeinse tragedie (met name bij Seneca) wordt het aandeel van het koor in het handelingsverloop kleiner: het zwaartepunt komt te liggen op de oden tussen de bedrijven. Vooral Seneca’s opvatting van het koor werkt door in de renaissancetragedie én in het Neolatijnse schooldrama: het wordt niet meer als verhaalpersonage gezien, maar als normerende instantie van het publiek. Van rode draad door het hele stuk is het koor geworden tot verdeler van de tragedie in vijf bedrijven, waarin de functies van het koor veel vrijer en onregelmatiger zijn geworden. Het koor krijgt dan ook een nieuwe naam: rei-1, hoewel sommige tragedieschrijvers ook de vernederlandste vorm van chorus ‘choor’ gebruiken, het eerst P.C. Hooft in Achilles en Polyxena (ca. 1600). Ook Vondel gebruikt choor in Het Pascha (1610), maar uit zijn omschrijving daarvan met ‘de leerlijcheyt ofte moralisatie’ blijkt wel dat hij er een uitsluitend moraliserende functie aan toekende.\nDe evolutie van het koor vertoont aldus een duidelijk functieverlies. Behalve als muzikaal element in de opera en als structuurelement in het episch theater wordt het koor nog zelden gebruikt in moderne theatervormen, ondanks bepaalde pogingen tot revaluatie (bijv. door T.S. Eliot in Murder in the Cathedral, 1935) en het gebruik van massafiguratie in het expressionistische toneel. Zie ook parabasis.
********
********
********Tekst die letterlijk en doorgaans onder vermelding van auteur en bron wordt ontleend aan een andere tekst van een andere schrijver (vgl. allusie). Een enkele keer citeert een schrijver zichzelf. Het citaat is een vorm van tekstbewerking waarbij een tekstelement uit een ander werk door inbedding in een nieuwe context gaat functioneren. De bedoeling van het citaat kan velerlei zijn: aanspraak maken op autoriteit (gezagsargument, bijv. met aanhalingen uit de Bijbel), het demonstreren van eigen eruditie (citaten reflecteren vaak een gemeenschappelijk gedeelde cultuur of encyclopedie-1), ontlening van kernachtige of beeldende uitdrukkingen met een gnomisch karakter (gnomische vormen), het ironiseren van bekende teksten enz. Zie ook locus classicus.\nOm bij bepaalde gelegenheden een citaat bij de hand te hebben, werden al van oudsher citaten(woorden)boeken samengesteld (adagium, spreuk), zoals het Modern citatenboek (19904) van Gerd de Ley of het Kosmos groot citatenboek (199211). Daarnaast is het niet ongebruikelijk agenda’s, kalenders, dagbladen enz. dagelijks met citaten te larderen.\nIn de typografie herkent men citaten aan de dubbele of enkele aanhalingstekens (vandaar ook 'aanhaling' genoemd) waarmee ze geopend en afgesloten worden, of aan het wit-1 waarmee het geciteerde – vaak in combinatie met inspringen en soms met een afwijkend lettercorps – van de rest van de tekst wordt afgezonderd. Er bestaan overigens - naast de gebruikelijke directe rede - ook andere vormen voor het weergeven van woorden of gedachten: zie indirecte rede, vrije directe rede, of vrije indirecte rede.\nBinnen opvattingen over intertekstualiteit heeft de term citaat vooral de betekenis gekregen van het gebruik van bestaande teksten (‘schrijfwijzen’) die in nieuwe teksten worden geïncorporeerd om op die manier met die oudere teksten een discussie aan te gaan of een bepaald spel te spelen. In die zin wordt het citaat vaak verbonden met avant-gardistische of postmoderne literatuur. In dat type teksten wordt overigens lang niet altijd aangegeven dat de lezer met citaten te maken heeft, soms zelfs met het resultaat dat de auteur beschuldigd wordt van plagiaat.\nAuteurs die op deze wijze citeren of ontlenen (ontlening) zijn o.m. Louis Paul Boon (De Kapellekensbaan, 1953), Hugo Claus (Thyestes, 1966) en Louis Ferron (De keisnijder van Fichtenwald, (1976). In intertekstuele zin zijn genres als collage, montage, parodie, pastiche-2, readymade, satire en travestie vormen van tekstbewerkingen waarbij gebruik gemaakt wordt van citaten en ontleningen.\nEen bijzonder gebruik van het citaat is de toepassing in titels en motto’s. Ze kunnen via associatie met de bron een heel werk (gedicht, bundel, roman) belichten, zoals in de volgende voorbeelden:\nE. Hemingway, For whom the bell tolls (uit John Donnes Meditation, 17).\nG. Greene, The power and the glory (uit Mattheus IV, 13).\nP. de Wispelaere, Mijn huis is nergens meer (uit een gedicht van Hans Andreus).\nPaul Claes verzamelde 500 historische citaten in Wie zei dat? (2019), internationale klassieke oneliners van allerlei historische figuren met toelichtingen.
********Literatuur geschreven en uitgegeven door auteurs en uitgevers die zich niet wilden onderwerpen aan censuur of andere verbodsbepalingen. Clandestiene literatuur duikt overal op waar zich onderdrukking van de vrije pers door kerk of staat voordoet. Verlichtingsauteurs als Voltaire en Diderot kregen ermee te maken, evenals veel auteurs onder het Sovjetregime die zich gedwongen zagen om hun geschriften in het vrije Westen uit te geven. Ook veel erotische literatuur verscheen oorspronkelijk illegaal.\nTijdens de Tweede Wereldoorlog werd veel clandestiene literatuur uitgegeven van auteurs die zich niet wilden aansluiten bij de Kultuurkamer, door uitgevers die de papierdistributie ontdoken (bijv. bij de Drie Ponden Pers) of registratie van hun uitgaven ontliepen. Binnen de clandestiene of illegale literatuur onderscheidt men verzetsliteratuur die rechtstreeks tegen de bezetter gericht is, bijv. veel van de poëzie die is opgenomen in het Geuzenliedboek 1940-1945 [z.j.], en literatuur die alleen de verbodsbepalingen trachtte te ontduiken, bijv. S. Vestdijks gedichtenbundel De uiterste seconde (1944) en de tijdschriften Ad Interim, Parade der Profeten en Podium. D. de Jong vervaardigde een bibliografie van deze clandestiene literatuur uit de Tweede Wereldoorlog onder de titel Het vrije boek in onvrije tijd (1958). Sj. van Faassen en K. Thomassen gaven onder de titel Bibliofiele series en clandestiene uitgaven (2010) een inventarisatie van bijzondere uitgaven van de ondergrondse pers.
********
********
********Strikt genomen is de claus (soms ook clause) het laatste door een acteur uitgeproken woord van een passage in een toneelstuk waarop een andere acteur wacht om in te vallen (vandaar ook wachtwoord). Een voorbeeld uit de Gloriant: \nGheraert shertogen oem\nWaer sidi lieve vrient Godevaert?\nGodevaert\nIc ben hier heer Gheraert.\nNu segt mi, wats die raet?\n(Ed. L. van Kammen, 1964, vs. 37-39)\nVaker echter wordt de term gebruikt voor de hele passage die door een acteur achter elkaar wordt uitgesproken voordat er beurtwisseling plaatsvindt. Dit kan dus een monoloog zijn, maar ook een enkele korte zin.
********Middeleeuwse benaming voor (het slotvers-1 van) een strofe van 13 (ook 19) regels met twee of vier rijmklanken
********Middelnederlandse benaming, ook met moderne spelling aangeduid als klerk, voor een gestudeerde geestelijke en auteur van een theologisch, juridisch, wetenschappelijk of letterkundig werk, bijv. Jacob van Maerlant (tweede helft 13de eeuw) of Dirc van Delft (ca. 1365-?). Clerken zijn ‘geletterd’, d.w.z. dat zij het Latijn beheersen en daardoor toegang hebben tot kennis die niet voor leken bestemd en beschikbaar is. Onder de clerk stond de ‘meester’, die wel over een zekere opleiding en kennis beschikte, maar niet gelatiniseerd was, bijv. Willem van Hildegaersberch (eind 14de, begin 15de eeuw). Helemaal onderaan de ladder stond de jongleur, iemand die geen specifieke intellectuele scholing had genoten, maar zich beroepshalve met het literair bedrijf bezighield. Laatstgenoemden zijn herkenbaar aan artiestennamen als Snelryem de spreker, Jan Vrouwentroest en Hopezomer.\n\n\n\n\n\n\n\nVorst en clerk: hertog Albrecht en Dirc van Delft. [bron: F.P. van Oostrom, Het woord van eer (1987), p. 298].
********Term afkomstig uit de linguïstiek, meer bepaald uit de studie van woordenschat (lexicologie) en woordbetekenissen (semantiek), die soms ook in de stilistiek gehanteerd wordt. De collocaties van een woord zijn de lexicale syntagmatische relaties die het woord kan aangaan. Het gaat, eenvoudiger gezegd, om het lexicale ‘gezelschap’ dat een woord om zich heen verkiest, duldt of weigert. Dit betreft een zuiver statistisch gegeven. Zo heeft een woord ‘hectaren’ bijv. ‘bos’ en ‘bouwgrond’ als waarschijnlijke collocaties, terwijl het samengaan binnen één syntagma van ‘hectaren’ met ‘vee’ al wat minder frequent zal voorkomen en met ‘democratie’ of met ‘geheugen’ nog veel minder.\nDe studie van de combinatorische eigenschappen van woorden is vooral nuttig bij een analyse van de samenhang of cohesie van een tekst. Literaire teksten vertonen vaak zeer onwaarschijnlijke collocaties (verg. metaforen zoals ‘de hectaren van het geheugen’ bij H. de Coninck, surrealistisch taalgebruik, enz.), terwijl te frequente woordverbindingen als ‘klateren’ met ‘beekjes’ veroordeeld worden als cliché-1. 
********De ‘omgeving’ waarin een taaluiting (woord, zin, fragment, tekst) geproduceerd en gerecipieerd wordt, voor zover die als referentiekader verbonden is met de uiting en bijdraagt tot de betekenis of interpretatie ervan. Men maakt meestal een onderscheid tussen de talige (verbale) en niet-talige (non-verbale) context van taalbouwsels. \nDe talige context (soms ook cotext genoemd) beperkt zich niet tot de enkele woorden of zinnen die de taaluiting in kwestie omgeven. Soms fungeert de hele tekst als relevante context. Dit zal niet zelden het geval zijn als de relaties tussen uiting en omgeving van semantische aard zijn (bijv. isotopie, motief, thema). Grammaticale contexten blijven dan weer doorgaans beperkt tot het zinsniveau. Voor zover men de intertekstualiteit tot de context wil rekenen, krijgt deze laatste een bijzonder open en onbepaald karakter.\nOok bij de niet-talige context (soms wel eens situatie of situationele context genoemd) van een tekstfragment of tekst kan men een onderscheid maken tussen een ‘nabije’ en ‘bredere’ omgeving. Enerzijds omvat de niet-talige context de feitelijke communicatieve situatie: wie spreekt (intentie, sociaal niveau e.d.), tot wie, waar en wanneer? Vooral de pragmatiek bestudeert hoe dergelijke aspecten van de taalgebruikssituatie de betekenistoekenning bepalen. Anderzijds omvat de niet-talige context ook het hele ‘universum’ waaraan het fragment of de tekst refereert, d.w.z. de feiten, personen, periode, omgeving enz. ‘waarover het gaat’. Dit referentiekader kan samenvallen met ons begrip van de werkelijkheid, maar in fictionele teksten wordt vaak als niet-talige context een wereld gecreëerd waarin eigen wetten en regels gelden (bijv. dierensprookje, sciencefiction).\nContexten spelen een fundamentele rol bij de interpretatie van anaforische (anafoor-2) en deiktische (deixis) verwijzingen, polysemische woorden (polysemie), syntactische homonymie en andere bronnen van ambiguïteit. Deze zgn. desambiguïsering of contextualisering gebeurt doorgaans automatisch, zelfs vooraleer we ons van de mogelijke dubbelzinnigheid bewust kunnen worden. Omgekeerd berusten ambiguïteiten en verticale woordspelingen op een dubbele context, die een eenduidige selectie tussen de verschillende plausibele lezingen of interpretaties onmogelijk maakt. Meer in het algemeen zou men kunnen stellen dat elke betekenistoekenning of tekstinterpretatie bestaat in het ‘contextualiseren’ van teksteenheden op verschillende niveaus: structuur van de gehele tekst, setting, oeuvre van de auteur, literaire code en intertextueel kader, verwachtingshorizon, enz.
********Term uit de retorica voor een detailbeschrijving die bereikt wordt door in een syntactisch samenhangende lange zin het totaalbeeld plus de details te beschrijven, vaak door het gebruik van gelijk(w)aardige constructies d.w.z. de herhaling van gelijke zinsdelen met eenzelfde syntactische structuur (zie isocolon). Als de detaillering tot een opsomming wordt, kan de coacervatio een accumulatio, enumeratio, congeries of zelfs tautologie zijn. Een aardig voorbeeld kan men aantreffen in het begin van de Don Quijote van Cervantes:\nIn een dorpje van de Mancha, waarvan ik mij de naam niet wens te herinneren, leefde nog niet lang geleden een van die edellieden, die een lans in het wapenrek, een antiek lederen schild, een mager paard en een snelle hazewind bezitten. Het middagmaal, met vaker rund- dan schapevlees, 's avonds meest een koud kliekje, op zaterdag eieren met spek, vrijdags linzen, en zondags een lekker duifje, verslond driekwart van wat zijn landgoederen opbrachten.\n(M. de Cervantes Saavedra, De geestelijke ridder Don Quichot van de Mancha, vert. J.W.F. Werumeus Buning en C.F.A. van Dam, 19685, p. 43)
********
********
********De cognitieve literatuurwetenschap (Eng. cognitive poetics, cognitive stylistics) is een overkoepelende term voor een aantal recente ontwikkelingen in de literatuurstudie die een brug slaan tussen cognitie en literaire effecten. Er wordt daarbij gebruikgemaakt van inzichten uit de cognitieve wetenschappen, zoals psychologie, cognitieve linguïstiek en kunstmatige intelligentie, met als doel specifieke hypothesen te formuleren met betrekking tot de relatie tussen literaire effecten van teksten enerzijds en bepaalde patronen in de cognitieve opbouw en verwerking van die teksten anderzijds. De basishypothese van dit interdisciplinaire onderzoeksprogramma is dat literair-poëtische teksten cognitieve basisprocessen creatief uitbuiten voor esthetische doeleinden. Daarmee sluit de cognitieve literatuurwetenschap aan bij de traditie van de stilistiek (o.a. foregrounding theory). In tegenstelling tot de traditionele stijlleer bestudeert de cognitieve stilistiek literaire teksteigenschappen vanuit het perspectief van de onderliggende cognitieve mechanismen. Voornamelijk de verschijnselen die in de cognitieve taalkunde een centrale plaats verworven hebben, zoals conceptuele metafoor, metonymie en integratie, frame/script, blending (blending theory), deixis, polyfonie, enz., vormen een bijzonder aandachtspunt van de cognitieve literatuurwetenschap.
********Term uit de analytische bibliografie voor de formule waarmee de opbouw van de ideal copy wordt weergegeven, met andere woorden: hoeveel bladen er idealiter in een exemplaar van een druk of oplage aanwezig dienen te zijn. Wanneer zonder te collationeren een formule van één enkel exemplaar-1 wordt genoteerd, wordt vaak ook de term collatieformule gebruikt, maar beter is in zulke gevallen te spreken van opbouwformule. \nDe collatieformule wordt voorafgegaan door de aanduiding van het bibliografische formaat van het desbetreffende boek. Ze bestaat uit een opgave van het aantal katernen en d.m.v. een bovengeschreven cijfer het aantal bladen (blad-2) per katern. Tussen haakjes worden toegevoegde, vervangende (cancel) of ontbrekende bladen aangegeven en na een ‘$’-teken het aantal bladen dat per katern gesigneerd is. Toegevoegde bladen in het voorwerk worden aangeduid met ‘π’
********Term uit de bibliografie voor het controleren van een exemplaar-1 van een boek op volledigheid, tevens term uit de editietechniek voor het vergelijken van alle versies van teksten met het doel varianten op te sporen. Een tekstediteur dient inzicht te hebben in de varianten van de (geautoriseerde) drukken onderling en ten opzichte van de eventueel overgeleverde kopij om op basis daarvan een ideale tekst (copy text) samen te stellen. Voordat deze externe collatie mogelijk is, dient er reeds intern gecollationeerd te zijn, d.w.z. dat er binnen één druk exemplaren met elkaar vergeleken moeten worden om de ideal copy van zo'n druk samen te stellen. In de analytische bibliografie zijn verschillende methodes gangbaar voor de totale interne collatie. Met het blote oog kunnen twee exemplaren letter voor letter vergeleken worden
********Term afkomstig van de beeldende kunsten om er een literaire techniek mee aan te duiden waarin op soortgelijke wijze gewerkt wordt met het samenvoegen van aan anderen ontleende elementen, zoals citaten (citaat), toespelingen, verwijzingen, uitdrukkingen, reclameteksten enz. Daarbij gaat het vaak om tekstfragmenten uit een ander taalregister die in een nieuw verband geplaatst worden.\nCollagetechnieken worden vooral toegepast door auteurs van de historische avant-garde (bijv. Paul van Ostaijen in Bezette stad, 1921) en het postmodernisme (bijv. J.F. Vogelaar in Kaleidiafragmenten, 1970). Zie ook flarf.
********Retorische term voor de manier waarop een spreker een feit ‘kleurt’. Meestal wordt de term toegepast op de gerechtelijke rede bij de amplificatio-2. Veralgemenend spreekt men over ‘colores rhetorici’ als stijlverschijnselen in de retoriek.
********
********Vorm van associatie tussen de spreker en degene die wordt aangesproken, waarbij de spreker zichzelf verbindt met wat de ander denkt of doet. De bedoeling hiervan is dat men een vertrouwensrelatie opbouwt. Dit kan men taalkundig zo inrichten dat men de tweede persoon (jij, jullie, u) vervangt door de eerste persoon meervoud: 'Zullen we dat onderwerp nog eens aansnijden?'. 
********Term uit de retorica voor het tegenover elkaar plaatsen (antithese) van een idee en de daaraan tegenovergestelde gedachte via herhaling van twee woordstammen onder gelijktijdige verwisseling van syntactische functie. \nEen voorbeeld van commutatio is te vinden in Joost van den Vondels Aenleidinge ter Nederduitsche dichtkunste: \nWie voor Poeet wil gaen, moet van een' rijmer wel Poeet, maer van Poeet geen rijmer worden. \n(WB-ed, dl. 5, 1931, p. 486)\nOok het bekende \nEen gedicht moet een sprekend schilderij zijn, een schilderij een zwijgend gedicht \n(Simonides van Kos, 6de eeuw v.Chr) \nis een geval van commutatio (zie ook ut pictura poesis).\nDe commutatio lijkt op een chiasme, hetzij doordat de woordstammen kruiselings geplaatst zijn, hetzij doordat de syntactische functie van plaats wisselt. Ook met de distinctio is er overeenkomst.
********Term uit de retorica voor het maken van een vergelijking, met name tussen het door een handeling veroorzaakte individuele onrecht en het daardoor voor het algemene welzijn veroorzaakte nut. Vaak komt het neer op het kiezen uit twee kwaden omdat het niet handelend optreden nadeel zou betekenen voor het algemene welzijn. Zo is het niet vermoorden van een tiran slecht voor het onderdrukte volk en betekent het wel vermoorden van de tiran een misdaad die echter het welzijn van het volk ten goede komt. De comparatio (Gr. antistasis) gold als een van de oefeningen voor beginnende redenaars.\nDe rei van Amstellandsche Joffren aan het eind van het vierde bedrijf van P.C. Hoofts Geeraerdt van Velsen lijkt een dergelijke comparatio in te houden:\nDen oopenbaeren Dwinghelandt,\nMet moed te bieden wederstandt,\nEn op den harssenpan te treeden
********Discipline binnen de literatuurstudie die literaire teksten onderling of literatuur en werken uit andere kunsten, media en geestesuitingen met elkaar in verband tracht te brengen om ze door het nagaan van kenmerkende overeenkomsten en verschillen of eventuele invloeden beter te kunnen beschrijven, begrijpen en waarderen. De te vergelijken ‘teksten’ kunnen al dan niet ver van elkaar verwijderd zijn in tijd en ruimte.\nWat voor vergelijking in aanmerking komt, hangt af van de visie die men heeft op literatuur en van wat men wil onderzoeken. In principe is nl. alles vergelijkbaar: lexicon, stijleigenaardigheden, compositie en inhoudelijke aspecten (bijv. thema’s en motieven) van zowel afzonderlijke teksten als van een heel oeuvre, een hele periode (littérature générale), verschillende genres (genologie), een nationale literatuur (imagologie), enz. Wat de aard van het verband tussen die verschillende mogelijke vergelijkingsniveaus betreft, hier wordt gewoonlijk een onderscheid gemaakt tussen invloed en verwantschap (of overeenkomst). \nDe invloedenstudie beschrijft genetische relaties (afstamming) tussen twee of meer teksten, oeuvres, enz. Deze kunnen vanuit twee verschillende standpunten beschreven worden: vanuit de ‘émetteur’ en vanuit de ‘récepteur’. Eerstgenoemde is de factor (tekst, oeuvre, periode, etc.) van wie de invloed uitgaat: bijv. Rousseaus La nouvelle Héloïse (1761) t.o.v. Goethes Werther (1774). De récepteur is de factor die invloed ondergaan heeft
********Term uit de prosodie voor de vervanging van een ontbrekende versvoet (metrum) of een gedeelte daarvan. Dit kan gebeuren doordat de in het ene vers ontbrekende metrische eenheid extra wordt aangebracht in een volgend vers. Ook kan op de plaats van de ontbrekende syllabe(n) een rust worden aangebracht. \nIn ruimer zin wordt de term compensatie ook wel gebruikt voor versterking van een vormgevingsniveau binnen een tekst of tekstgedeelte. Deze kan op allerlei manieren voorkomen: herhalingen en correspondenties op het vlak van het binnenrijm bij ontbreken van eindrijm, woord- en zinfiguren ter vergoeding van het ontbreken van gedachtefiguren, e.a.\nIn het gedicht ‘Het derde land’ van M. Nijhoff gebeurt het weer anders:\nZingend en zonder herinnering\nGing ik uit het eerste land vandaan,\nZingend en zonder herinnering\nBen ik het tweede land ingegaan,\nO God, ik wist niet waarheen ik ging\nToen ik dit land ben ingegaan.\nO God, ik wist niet waarheen ik ging\nMaar laat mij uit dit land vandaan,\nO laat mij zonder herinnering\nEn zingend het derde land ingaan\n(VG, ed. Van den Akker en Dorleijn, 1995, p. 136).\nDit gedicht bevat slechts twee eindrijmklanken en een vast metrisch patroon ontbreekt zelfs helemaal. Compensatie daarvan ziet men op andere niveaus, zoals de identieke herhaling van regels (vs. 1 = 3, 5 = 7), gevarieerde herhaling van delen van regels (vs. 2 = 8, 4 = 6 = 10), en een opvallende strofering (3 x 3, 1 x 1).
********Taalcompetentie of taalvermogen is de kennis van het geheel van taalregels die een moedertaalspreker in staat stelt intuïtief steeds nieuwe zinnen te begrijpen, te beoordelen op hun grammaticale welgevormdheid en te genereren. Het concept ‘competence’ kadert in de invloedrijke taaltheorie van de Amerikaanse linguïst Noam Chomsky (de generatieve taalkunde), waarin het geplaatst wordt tegenover de performantie, d.i. ‘taalgedrag’, of het feitelijke actieve of passieve taalgebruik in concrete situaties. Voor de chomskyaanse taalkunde is de performantie van secundair belang, omdat zij afhankelijk is van de competentie en verder bepaald wordt door allerlei niet-linguïstische factoren als communicatiesituatie, sociale context, concentratievermogen, geheugen e.d. De analogie met het saussuriaanse begrippenpaar langue/parole ligt voor de hand, maar verdoezelt bepaalde fundamentele verschillen tussen beide theorieën. Zo benadrukt De Saussure het arbitraire, conventionele en sociale karakter van de taalstructuur, terwijl de mentalistisch en universalistisch geïnspireerde theorie van Chomsky het taalvermogen als individueel aangeboren beschouwt.\nLinguïsten met een interesse voor de sociaal, cultureel en pragmatisch bepaalde aspecten van taal - door Chomsky buiten het domein van de zuivere taalkunde geplaatst als behorende tot de performantie - gebruiken de term (communicatieve) competentie in een aanzienlijk bredere betekenis. Ze duiden er ons regel-bepaalde vermogen mee aan om uitingen te produceren die niet enkel grammaticaal welgevormd zijn, maar ook ‘passend’ of ‘functioneel’ in hun concrete sociale en communicatieve context. De term verliest hierbij zijn oorspronkelijke specificiteit en benadert de algemene betekenis van communicatieve ‘vaardigheid’.\nSommige literatuurspecialisten (o.m. J. Culler) spreken, naar analogie met Chomsky’s begrippenpaar, van literaire, narratieve of tekstuele competentie, ter aanduiding van de impliciete kennis van narratieve en andere tekstuele strategieën en codes die ten grondslag liggen aan de literaire performantie van schrijvers en lezers. In zoverre het concept daarbij ook het mentalisme (de competentie is een aangeboren psychische realiteit) en universalisme (de competentie is niet individueel of cultureel bepaald) van de chomskyaanse begrippen ontleent, wordt het vaak bekritiseerd om de afwezigheid van de historische dimensie. Maar ook hier vervaagt de analogie met Chomsky’s theorie. In de literatuurdidactiek bijv. ziet men literaire competentie als een geheel van kennis, vaardigheden en strategieën die via een gepaste methode aangeleerd en getraind kan worden (literatuuronderwijs, leesgroepen voor volwassenen, e.d.).
********Een gedurende de middeleeuwen zeer gebruikelijke methode om nieuwe boeken uit oude samen te stellen, een praktijk waartegen de humanisten (humanisme) in het geweer kwamen (ad fontes). Compilaties treft men vooral aan in de geestelijke letterkunde, bijv. het vroeg-15de-eeuwse Dat boec vander ioncfrouscap (ed. Bergkvist, 1925), dat gecompileerd is uit de werken van de vier belangrijkste kerkvaders: Ambrosius, Hiëronymus, Augustinus en Gregorius. Daarnaast treft men compilatie aan in de artes-literatuur, bijv. het Boec van medicinen in Dietsche (ed. Daems, 1967). Deze vorm van compilatie is vergelijkbaar met breviarium, digesta en epitome.\nDe bekendste compilatie uit de Nederlandse literatuur is de Haagse Lancelot-compilatie (ca. 1320). De kern van deze compilatie wordt gevormd door de trilogie Roman van Lanceloet, Queeste van den Grale, Arturs doet, die een vrij getrouwe vertaling is van het Franse voorbeeld. Daarnaast werd er in de Lancelot-compilatie een aantal reeds bestaande Middelnederlandse Arthurromans verkort (abbreviatio) opgenomen, zodat de compilatie als volgt is opgebouwd: Boek 1 met het begin van de Roman van Lanceloet is verloren gegaan
********Term uit de retorica voor de syntactische, fonetische en metrische vorming van zinnen en woordgroepen. De compositio hoort tot de stijlmiddelen van de ornatus, één van de stijldeugden van de elocutio.\nIn syntactisch opzicht vallen te onderscheiden de periodus-1 of volzin
********Term voor de bouw van een literair (of ook muzikaal, grafisch, beeldend) kunstwerk, met bijzondere aandacht voor de samenstelling of rangschikking van de onderdelen volgens een gekozen ordeningsprincipe. In deze zin is het begrip verwant aan de dispositio uit de retorica. A. Pierson omschrijft compositie als ‘de wijze waarop deelen van een gegeven geheel op elkaar volgen’ (Uit de verspreide geschriften, 1902, p. 300). In de 20ste-eeuwse literaire kritiek vindt men het begrip ook wel aangeduid met ‘bouw’ of structuur (bijv. S. Vestdijk, De glanzende kiemcel, 1969, p. 144).\nOmdat het onderzoek naar de compositie van een kunstwerk in hoge mate afhankelijk is van de interpretatie ervan, is in de moderne literatuurwetenschap het begrip aan kritiek onderhevig geraakt.\nGelet op het element ‘zinsbouw’ is er een zekere verwantschap met het beperkter begrip compositio uit de retorica.
********Term uit de archivistiek voor een ontwerp van een geschrift. Het concept vertegenwoordigt het tussenstadium tussen een klad (een voorlopig ontwerp) en een minuut (de vastgestelde versie), waarnaar vervolgens een netafschrift gemaakt kan worden. Wanneer in de concepttekst nauwelijks meer gewijzigd wordt, kan het concept tot minuut worden. 
********Term uit de retorica als techniek om het publiek te overtuigen (ars persuadendi). Dat overtuigen kan gebeuren door onderrichten (docere) of bewijzen (probare), door emotioneren (movere), door onderhouden (delectare) of door het publiek voor zich in te nemen. Dat dient uiteraard reeds in een vroeg stadium, in het exordium, te gebeuren. 
********Term uit de retorica, ook wel peroratio genoemd, voor de samenvatting van het betoog (zie rede) zoals dat opgebouwd is in de inleiding (exordium), het feitenoverzicht (narratio) en de argumentatie (argumentatio). De conclusio is het laatste onderdeel van de totale opzet van een betoog (dispositio). Een verheven stijl (genus sublime) is het meest geschikt voor de conclusio omdat die gewoonlijk de meeste indruk maakt.\nEen voorbeeld van een volgens de dispositio-regels opgebouwd werk is Constantijn Huygens' gedicht ‘'t Spoock te Muyden’, vs. 1-6 exordium
********Index-1 – ook wel concordans of KWIC (Key Word In Context)-index genoemd – waarin alle woorden uit een tekst of uit alle teksten van een auteur alfabetisch als trefwoord opgenomen zijn en in hun context gegeven worden. Voor de tekstinterpretatie heeft dit tot voordeel dat men onmiddellijk kan zien of men met een vergelijkbare context te maken heeft. Reeds eind 17de eeuw vervaardigde Abraham Trommius zijn concordantie op de Statenvertaling van de Bijbel. Tegenwoordig wordt het samenstellen van concordanties zeer vergemakkelijkt door de computer, bijv. B.J.P. Salemans & F.A.M. Schaars, Concordantie met alfabetische woordenlijst, frequentielijst, retrograde woordenlijst, tekstweergaven en concordantie van hoogfrequente woorden van het dramatisch werk van Joost van den Vondel (1587-1679) (1990)
********Term uit de archivistiek en bibliografie voor een overzicht waarin de volgens verschillende systemen of door verschillende personen toegekende nummers – meestal inventarisnummers, bibliotheeksignaturen (bibliotheeksignatuur, olim-signatuur) of nummers in een bibliografie of catalogus-1 – naar elkaar verwijzen.\nZo zijn achterin dl. 2 van Incunabula in Dutch libraries (IDL
********
********
********
********Vergaderingen over wetenschappelijke onderwerpen worden behalve met congres of conferentie steeds vaker aangeduid als symposium of colloquium. Op het gebied van de neerlandistiek waren de Algemene Conferenties der Nederlandse Letteren (jaarlijks sinds 1951, afwisselend in Nederland en Vlaanderen) van groot belang, evenals de Nederlandse en Vlaamse Filologencongressen.
********Term uit de tekstkritiek voor een gissing naar de oorspronkelijke lezing van een historische tekst als de bron corrupt, verminkt, onleesbaar is of anderszins hiaten vertoont. Zo heeft men bijv. Venlo in Mariken van Nieumeghen (ed. Coigneau, 1982, vs. 652) willen verbeteren in Balgoy en Den Loe, twee dorpjes in de omgeving van Nijmegen, omdat in het begin van het verhaal Mariken drie mijl moet afleggen om van de woning van haar oom naar Nijmegen te lopen. Indien de fout doorzichtig is of als er voldoende aanknopingspunten zijn om de oorspronkelijke lezing te (re)construeren spreekt men van een emendatio. Veel 19de-eeuwse emendaties worden door 20ste-eeuwse filologen als conjecturen beschouwd.
********Het geheel van associaties en gevoelswaarden die door een woord kunnen worden opgeroepen, maar die niet behoren tot de denotatie (grondbetekenis, referentiële betekenis) van dat woord. Zo verwijst de denotatieve betekenis van het woord ‘zilver’ naar een bepaald metaal, maar in de volgende verzen uit Boutens’ ‘Nacht-stilte’:\nStil, weest stil: op zilvren voeten\nSchrijdt de stilte door den nacht\n(Vergeten liedjes, 1909, p. 26)\nassocieert de dichter datzelfde woord met ‘iets kostbaars, iets teders, iets voornaams’, een bijbetekenis die in dit geval de connotatie van ‘zilver’ uitmaakt en die door de context wordt opgeroepen. \nConnotaties hangen sterk af van de ervaringen van de lezer persoonlijk. De ervaringswereld van de lezer kan individueel bepaald zijn, zodat hij, bijv. onaangename herinneringen aan bloemen hebbend, er eerder toe zal komen een lelijke vrouw met ‘bloem’ te associëren dan een mooie vrouw. De lezerservaring kan ook sociaal bepaald zijn. Politiek geladen woorden bijv. zullen bij verschillende groepen sterk uiteenlopende associaties en reacties oproepen. Connotaties kunnen ook berusten op intertekstualiteit. Zo zal een enigszins belezen Nederlander bij de woorden ‘oude mensen’ een associatie kunnen krijgen met Couperus’ roman Van oude menschen. \nLiteraire schrijvers zullen hun effecten bij voorkeur trachten te realiseren via het suggestieve procedé van de connotaties (door beeldspraak, ambiguïteit, allusie, ironie en andere gedachtefiguren). Wetenschappers daarentegen zullen in hun taalgebruik helderheid en neutraliteit nastreven met behulp van vast omschreven woordbetekenissen.
********Term uit de stilistiek ter aanduiding van het harmoniëren van klanken. Het tegengestelde is dissonantie-1.\nEen voorbeeld van een harmonisch klankgebruik kan worden aangetroffen in het werk van Hugo Claus’ gedicht ‘Ik schrijf je neer’, waarin het herhaald gebruik van klanken zoals in ‘vingers van licht’, ‘bespeel en streel’ en ‘jonge bos’ de lezer aangenaam aandoet:\nMijn vrouw, mijn heidens altaar\nDat ik met vingers van licht bespeel en streel,\nMijn jonge bos dat ik doorwinter,\nMijn zenuwziek, onkuis en teder teken,\nIk schrijf je adem en je lichaam neer\nOp gelijnd muziekpapier.\n(M. Wichman, Wat blijft, 1999, p. 163)\nHet begrip ‘consonantie’ is verwant aan de eufonie. 
********Term uit de verteltheorie ter aanduiding van een verteller die een bepaalde geschiedenis op een zodanige manier vertelt dat het lijkt alsof hij geen eigen inbreng heeft met betrekking tot de weergave van gedachten of bespiegelingen van een personage. Het lijkt alsof het bewustzijn van dat personage samenvalt met dat van de verteller.\nWanneer een verteller duidelijk bedenkingen heeft bij de weergave van de gedachten en daden van een personage en dat ook binnen het vertelde laat blijken, spreekt men van dissonantie-2.
********Grammaticaal verschijnsel waarbij het werkwoord en/of het gezegde niet overeenkomen met de grammaticale vorm van het onderwerp, maar wel met de betekenis ervan (vandaar ook ‘constructio ad sententiam’). Bijv. Livius: ‘Capita coniurationis caesi sunt’ (De kopstukken van de samenzwering werden gedood): ‘capita’ is onzijdig, maar naar de betekenis mannelijk
********Oorspronkelijk een Russische stroming in de kunst, ontstaan in 1922 en in 1924 uitgemond in het Literair Centrum der Constructivisten, dat met literaire middelen het revolutionair socialisme wilde ondersteunen. De belangrijkste theoreticus was K.L. Zelinski. In het literaire constructivisme wilde men de dynamiek bevorderen door het woordmateriaal zo strak mogelijk te laten aansluiten op het te behandelen onderwerp. Die onderwerpen werden veelal verbonden met moderne technische verworvenheden als snelheid, arbeidsvermogen en productiviteit. De nieuwe technische terminologie was voor de constructivisten dan ook poëtisch materiaal. In 1930 werd de beweging opgeheven omdat ze door de Russische overheid als formalistisch werd bestempeld.\nHet constructivisme is één van de vele –ismen van de historische avant-garde en kan gezien worden als pendant van het futurisme en kubisme. Zowel Van Ostaijen als Van Doesburg benoemen de relatie met het kubisme met termen als ‘geëmancipeerd kubisme’ of ‘neokubisme’. In de Nederlandse literatuur speelt het constructivisme een belangrijke rol in tijdschriften als De Stijl (1917-1931) en Het Overzicht (1921-1925). In vrijwel alle publicaties blijkt het primaat van de beeldende kunst bij de theorievorming. Het gaat bij het constructivisme om abstractie van het algemene of absolute dat het individuele of bijzondere dient te beheersen. In de stijl komt dat algemene tot uitdrukking ondanks het bijzondere. De schrijver (subject) moet in zijn geschriften de onveranderlijke eigenschappen (objecten) van de werkelijkheid zichtbaar maken om zo het universele te laten zien. In de beeldende kunst leidt dit tot abstracte grondvormen (vierkant, kubus, cirkel en combinaties daarvan) en het gebruik van primaire kleuren
********
********Term  uit de stijlleer ter aanduiding van een idiomatisch gezien onjuiste verbinding van twee bestaande woorden of zinsneden of uitdrukkingen tot een nieuwe, bijv. ‘optelefoneren’, ‘dat kost duur’. Hierbij worden steeds één of meer woorddelen of woorden weggelaten uit één of twee eraan ten grondslag liggende bestaande combinaties.\nDeze taalfout wordt vaak een stilisticum bij toepassing met humoristische bedoelingen. Omdat doorzichtigheid van het procédé het effect in de weg kan staan, wordt er soms ook gecontamineerd op basis van meer dan twee bestaande taalmogelijkheden, zoals in: ‘er rolde een 9 uit in voor’ (K. van Kooten. Koot droomt zich af, 1982, p. 5)
********Verzamelnaam voor fouten die ontstaan wanneer een kopiist of zetter onbewust en ongewild een stuk tekst in zijn legger of kopij herhaalt (dittografie) dan wel overslaat (haplografie). Dergelijke fouten ontstaan doordat de kopiist of zetter afwisselend leest en schrijft, en telkens weer in de legger moet zoeken waar hij gebleven is. De oorzaak kan in het geheugen liggen (psychische contaminatie), maar het kan ook een verlezing zijn omdat binnen een passage tweemaal hetzelfde woord voorkomt (saut du même au même of Augensprung), waardoor de kopiist na het afschrijven van een tekstdeel op een verkeerde plaats in zijn legger terugkeert om het lezen te hervatten. Een continueringsfout kan een verspringing veroorzaken, waardoor een tekstdeel verdubbeld wordt of juist verloren gaat. Een vaak voorkomende continueringsfout in de Middelnederlandse literatuur is het overslaan van een versregel, waardoor een weesrijm-1 is ontstaan.\n\n\n\n\n\n\n\nGetijden- en gebedenboek, Utrecht, ca. 1430-1440. Binnen de vierde regel van onderen vergat de kopiist een deel van de tekst, die hij bij het corrigeren alsnog toevoegde in de ondermarge. [bron: S. van Bergen e.a., Beeldschone boeken: de Middeleeuwen in goud en inkt (2009), p. 52].
********Scriptio of scriptura continua is schrift dat zonder spatie aaneen geschreven wordt. Het gebruik van de woordscheiding schijnt tussen 600 en 800 n.Chr. vanuit Ierland in de westerse cultuur doorgedrongen te zijn. In het Latijn en Grieks werd gewoonlijk gebruik gemaakt van het continuschrift. 
********Term uit de verteltheorie waarmee wordt aangegeven dat een verteller een verhaal als aaneengesloten vertelling vertelt zonder al te opvallende sprongen in de tijd te maken door lange episoden over te slaan of een verhaal in scènes op te bouwen (scenische presentatie). In deze laatste gevallen spreekt men van discontinue vertelwijze. Men mag de continue vertelwijze niet verwarren met de chronologische vertelwijze, omdat het daarbij gaat om de chronologische opeenvolging van de vertelde gebeurtenissen. Binnen de continue vertelwijze kunnen zowel anticipatie-1 als retroversie (flashbacks) voorkomen, mits die vooruitwijzingen of verwijzingen naar het verleden niet tot een dusdanige omvang en zelfstandigheid leiden dat ze door de lezer ervaren worden als een inbreuk op de continuïteit van het verhaal. Een goed voorbeeld van een continu vertelde roman is Een Hollandsch drama (1935) van Arthur van Schendel.
********Term uit de paleografie voor een manier van afkorten (abbreviatuur), waarbij alleen de belangrijkste letters van een woord geschreven worden met daarboven een streep ten teken dat men met een contractie te doen heeft, bijv. Ihrslm = Iherusalem. De contractie deed zijn intrede in de West-Europese schriftgeschiedenis dankzij de joodse christenen, die deze manier van afkorten gebruikten voor zgn. ‘heilige namen’ als het tetragram om de Godsnaam weer te geven, en in navolging hiervan ook: DS, IHC, XPC schreven voor: Deus, Ihesus, Christus. \nVeel gebruikelijker dan de contractie is afkorting d.m.v. suspensie-1.
********Term uit de prosodie voor het samentrekken, ten gevolge van elisie, van de slotklinker van een woord met de beginklinker van het direct daarop volgende woord (hier aangegeven met ~) omwille van het metrum, bijv. in de jambische (jambe) regels:\n\n\nOke/anos/, de won/dre~Oke/anos,\nHij, de~eerst/-gebo/rene / van don/kere~Aard\n(W. Kloos, Verzen, 1894, p. 143)\nZou men in deze regels geen contractie toepassen, dan zou het metrum (hier de vijfvoetige jambe) niet worden gerealiseerd. Het tegenovergestelde van contractie is hiaat.
********Tekst naar het model van een bestaand lied, waarvan de beginregel (‘op de wijs van’) als melodie-aanduiding boven het nieuwe lied verschijnt, in middeleeuwen en renaissance een gebruikelijke praktijk. In zijn oorspronkelijke enge betekenis transponeert een contrafact gegevens van de ene context in de andere, vaak met behoud van kernwoorden, rijm, regellengte (aantal syllaben), versmaat en vorm van de strofe. In ruimere betekenis, die op de praktijk van de 17de tot de 19de eeuw van toepassing is, maakt een contrafact gebruik van een bestaand lied als vorm zonder meer, al dan niet op basis van een melodie.\nVaak gebeurde het dat van een wereldlijk lied een geestelijke tegenhanger werd gemaakt, bijv. ‘Het daghet in den oosten’:\nHet daghet in den Oosten,\nHet lichtet overal.\nHoe weinig wetet mine liefste\nWaer dat ic henen sal. \n(J.F. Willems, Oude Vlaemsche liederen, 1848, p. 111)\ncontrafactisch herschreven in:\nHet daghet in den oosten,\nDie sonne scijnt over al,\nWie Heer Jesum wil minnen,\nHi en slape nu niet so langhe.\n(Beatrijs, ed. van Overbeke, 1925, p. 101)\nBekende voorbeelden uit de wereld van het kerklied zijn de psalmen uit het Liedboek voor de kerken (1973)
********Het geheel van stilzwijgend aanvaarde, maar vaak ook expliciet geformuleerde opvattingen omtrent de literatuur van een bepaalde periode (verwachtingshorizon, receptie-esthetica). Conventies functioneren als een soort ‘afspraak’ tussen de schrijver en zijn publiek (de lezer). Ze kunnen zowel op de inhoud als op de vormgeving betrekking hebben, naar gelang zij aan ideologische dan wel esthetische normen beantwoorden (bienséance(s), decorum, waarschijnlijkheid). Conventies evolueren met de tijd: bestaande ‘afspraken’ verdwijnen om soms later weer te herleven en nieuwe conventies ontstaan.\nHet is sterk afhankelijk van de poëtica van een bepaalde periode of men conventies positief of negatief beoordeelt. Sinds de romantiek was er een tendens om ze negatief te beoordelen omdat originaliteit en individualiteit normering in de weg stonden, hetgeen op zichzelf weer tot de conventies van de romantiek gerekend kan worden.\nVooral in de genreleer speelt het begrip conventie een belangrijke rol. Daarbij valt te denken aan de conventies van de tragedie, zoals de drie eenheden, de vierdewandfictie, het koor e.d., of de afspraken over het sonnet met zijn vaste rijmschema en de volta, of de conventies van de roman met zijn vertelvormen, tijdsaspecten etc. Het opvolgen van bepaalde genreconventies leidde vaak tot historisch gefixeerde subgenres. Bij de interpretatie en evaluatie van literaire werken dient rekening gehouden te worden met deze genreconventies.
********Term uit de codicologie en (analytische) bibliografie voor een boek, waarin handschriften of drukken, die wat hun ontstaan betreft niets met elkaar te maken hebben, door een bezitter zijn samengebonden. Zo bevat de codex UB Leiden, Ltk. 191, zes verschillende handschriften: Ferguut, Floris ende Blancefloer, Der historiën bloeme, Esopet, Die bediedenisse vander missen in dietsche en Die dietsche doctrinael. Indien het vanaf het begin af aan de bedoeling was de verschillende teksten in één handschrift te bundelen, spreekt men van een verzamelhandschrift. \n\n\n\n\n\n\n\nConvoluut met de uitgaven van H. Tollens. [bron: P. van Capelleveen & Cl. de Wolf (red.), Het ideale boek (2010), p. 21].
********Verbetering van schrijf-, druk- of zetfout in een tekst. Dat kan door de auteur zelf gebeuren, bijv. als hij drukproeven (drukproef) corrigeert, maar ook door een ander, bijv. een kopiist, een zetter of een lezer. Onoordeelkundige correctie leidt tot een zgn. Verschlimmbesserung. Soms geschiedt de correctie door een apart voor dat doel aangestelde corrector. Waar het kleinigheden betreft wordt gebruik gemaakt van correctietekens. Ook is het niet ongebruikelijk gecorrigeerde passages in een tekst te renvoieren, d.w.z. in de marge te markeren. Corrigeren tijdens het drukproces kan plaatsvinden door een correctie op de pers
********Term uit de tekstkritiek (filologie) voor een doorgaans onbewuste en ongewilde verandering ten opzichte van de oorspronkelijke tekst door een kopiist of zetter. De reden kan onbegrip zijn of een verlezing, maar meestal gaat het om simpele kopiistenfouten (transmissiefout), veroorzaakt door coördinatieproblemen tussen het ‘snelle’ geheugen en de ‘trage’ hand. Voorbeelden van corrupties zijn overgeslagen versregels (weesrijm-1), overgeslagen letters (haplografie), herhaling (dittografie) en verminkte woorden als gevolg van psychische contaminatie. Is de verandering bewust en gewild dan spreekt men van correctie of een redactionele ingreep.\nCorrupties kunnen, indien opgemerkt door een volgende kopiist, zetter of corrector, aanleiding geven tot een zgn. Verschlimmbesserung.
********Begrip uit de romantiek waarmee de activiteit van de dichter wordt vergeleken met of zelfs gelijkgesteld aan een goddelijke scheppingsactiviteit ‘ex nihilo’ (Lat. ‘uit het niets’
********Stroming in de beeldende kunst van de eerste decennia van de 20ste eeuw die behoort tot de historische avant-garde of het modernisme. Belangrijke vertegenwoordigers ervan zijn Pablo Picasso, Georges Braque, Juan Gris en Francis Picabia. Het kubisme streefde ernaar uit de werkelijkheid de grondvormen (bol, kegel, cilinder, kubus e.d.) af te leiden die als constructies of wetmatigheden die werkelijkheid lijken te beheersen. Verschillende gezichtspunten worden in het schilderij gelijktijdig gepresenteerd in geometrische abstracties waaraan de kleur ondergeschikt is gemaakt. Het kubisme tracht m.a.w. het absolute vast te leggen dat aan het individuele of diverse ten grondslag ligt. De stroming is principieel anti-individueel en collectivistisch gericht en kan dan ook beschouwd worden als een reactie op het individueel-estheticisme van het impressionisme en symbolisme.\nIn Nederland heeft Theo van Doesburg het Franse kubisme de grondslag genoemd voor de avant-garde. Hij spreekt in De Stijl (1921) over neokubisme, waarmee hij het streven bedoelt naar abstractie en synthese. Die kunnen bereikt worden door het loslaten van het traditionele zinsverband en de nadruk op de afzonderlijke woorden en tevens door typografische experimenten en collagetechnieken. In de dichtkunst zijn pogingen daartoe ondernomen door G. Apollinaire, Chr. Morgenstern en K. Schwitters.\nOmdat het kubisme in de Nederlandstalige literatuur slechts een ondergeschikte rol heeft gespeeld en de term beter toepasbaar is op de beeldende kunst, worden de vergelijkbare literaire opvattingen van Van Ostaijen en Van Doesburg doorgaans onder het constructivisme ondergebracht. Sommige critici rekenen F. Bordewijks Blokken (1931) tot het kubisme. Die toeschrijving is nogal twijfelachtig en bovendien wordt het boek doorgaans tot de nieuwe zakelijkheid gerekend.
********Procedé dat in de redekunst (retorica) vaak gebruikt wordt om de toehoorder vrees aan te jagen en hem tot een andere morele houding aan te zetten. Een bekend voorbeeld is te vinden in het Mattheusevangelie (26, 52), waar Jezus tot Petrus zegt: \"Steek uw zwaard weg, want allen die het zwaard trekken zullen erdoor omkomen\". 
********Lopende bibliografie die na publicatie van een aantal afleveringen de daarin opgenomen informatie – vaak met aanvullingen – weer binnen één systeem (alfabetisch, chronologisch of systematisch) brengt, bijv. de Bibliografie van de Nederlandse Taal- en Literatuurwetenschap (BNTL), verschenen vanaf 1970, eerst in kwartaalafleveringen die per halfjaar én per jaar werden gecumuleerd, en vervolgens in jaarafleveringen die per vijf jaar gecumuleerd werden.
********
********
********Om de juiste volgorde van de katernen binnen de codex te garanderen, plaatsten middeleeuwse kopiisten het eerste woord van een nieuw katern in het staartwit van de verso-zijde van het laatste blad van het eraan voorafgaande katern. Later werd deze methode ook toegepast om de volgorde van de bladen binnen het katern te bewaken, soms in combinatie met katernsignaturen. Uiteindelijk ging men er zelfs toe over in het staartwit van elke recto- en verso-zijde het eerste woord van de volgende bladzijde te zetten. De eerste boekdrukkers namen deze gewoonte over: custoden vergemakkelijken het (voor)lezen, omdat er tijdens het omslaan van het blad doorgelezen kan worden. \nDe gewoonte custoden te zetten, is blijven voortbestaan tot in het schijfmachinetijdperk, en wel om aan te geven dat er nog een blad volgt.\nAndere termen voor custode zijn: bladwachter, reclame, reclamant of wachtwoord.\n\n\n\n\n\n\n\n\n\n\n\n\n In de rechterbenedenhoek van elke bladzijde van Helmers' De Hollandsche natie staat een custode gedrukt (1822). [bron: M. Mathijsen, Naar de letter (1995), p. 177].
********De techniek van overtuigen en overreden, die samen met de ars bene dicendi de ars retorica vormt. De ars persuadendi is vooral van toepassing op twee van de drie gebieden waarop de retorica zich beweegt, nl. het genus iudiciale en het genus deliberativum. Op het derde terrein, het genus demonstrativum, gaat het vooral om de ars bene dicendi, maar toch wordt ook hier gebruik gemaakt van juridische en politieke bewijsvoeringen en pleidooien. Het overtuigen van de toehoorder kon op drie manieren, door docere en probare, door movere of flectere en door delectare
********De techniek van een goede mondelinge taalbeheersing, die samen met de ars persuadendi de ars retorica vormt. De ars bene dicendi is vooral van toepassing in het genus demonstrativum, de gelegenheidstoespraak, waaronder de gehele literatuur begrepen werd, méér dan in het genus iudiciale en genus deliberativum waar de ars persuadendi op de voorgrond treedt. 
********Aanduiding voor de voordrachtskunst als de gestileerde presentatie van teksten, inclusief de dictie, en als zodanig vergelijkbaar met de pronuntiatio. Bij het voordragen heeft men rekening te houden met die aspecten die ook in de gesproken omgangstaal een rol spelen, zoals luidheid (dynamisch accent), toonhoogte (muzikaal accent), duur (temporeel accent) van de lettergrepen, woorden en woordgroepen, alsmede met de pauzes tussen de onderdelen. Bij voordracht van poëzie dient men speciaal te letten op het feit dat de tekst uit verzen (vers-1) bestaat. Het ritme, het regeleinde (al dan niet van eindrijm voorzien), als ook de syntactische groepering van de zinnen over de regel(s) en de daarmee samenhangende relatie tussen versregelgrenzen en syntactische grenzen stellen bijzondere eisen aan de voordracht. \nHistorisch gezien zou men kunnen zeggen dat de declamatie een voorgeschiedenis heeft in de vorm van de niet-gestileerde voordracht van teksten. Deze was in de middeleeuwen noodzakelijk als vorm van tekstoverdracht. In de loop van de 16de eeuw maakte het oude type luisterpubliek langzamerhand plaats voor de individuele lezer. Dit betekent geenszins dat de voordracht van teksten verdween. Deze kreeg nieuwe mogelijkheden in de vorm van declamatie. De vooral in de Zuidelijke Nederlanden bloeiende rederijkerskunst vond een rechtstreekse voortzetting in de amateurgezelschappen, die tot in de 19de eeuw actief bleven. In diezelfde eeuw kwam in het Noorden de ‘uiterlijke welsprekendheid’ tot grote bloei, o.m. in de dichtgenootschappen. Dat declamatie toen zeer in de mode was, valt bijv. af te leiden uit het ‘avondje’ in het verhaal ‘De familie Stastok’ uit Hildebrands Camera obscura (1839), waar het ‘Rijntje’ (= ‘Aan den Rhijn’ van E.A. Borger) wordt voorgedragen. De bloei van de orale cultuur in de 19de eeuw blijkt uit het feit dat een groot deel van de poëzieproductie eerst in mondelinge voordrachten gepresenteerd werd voordat de teksten in druk verschenen. Wat de 20ste eeuw betreft, valt te wijzen op de populariteit van het voorlezen uit eigen werk. Poëziefestivals, waarvan Poetry International een van de bekendste is, genieten een grote belangstelling. Dat geldt ook voor het in 1966 door Simon Vinkenoog georganiseerde Poëzie in Carré, waaruit later de Nacht van de Poëzie ontstond, die meer dan 25 jaar het grote poëzie-evenement zou vormen dat meer dan 2500 bezoekers trok en waaraan tientallen dichters (ook veel debutanten) hebben meegewerkt.\nEr waren ook bekende voordrachtskunstenaars, zoals Albert Vogel (1874-1933) die een grote naam opbouwde met voordrachten van poëzie en van proza uit het werk van Couperus. Bekend werden ook de expressieve improvisaties van Johnny van Doorn (1944-1991) die hij onder het pseudoniem Johnny de Selfkicker voordroeg.\n\n\n\n\n\n\n\nRichtlijnen voor ’Uiterlijke welsprekendheid’ van de Groningse hoogleraar B.H. Lulofs (1848). [bron: W. van den Berg & P. Couttenier, Alles is taal geworden (2009), p. 198-199].
********De term dient in verband te worden gebracht met aptum (accomodatum, decens), wat verwijst naar een passend, harmonieus verband tussen de delen van een werk (innerlijk aptum) enerzijds, en een werk en zijn context (uiterlijk aptum) anderzijds. Decorum sluit aan bij de eerste vorm van aptum: een weloverwogen stijlkeuze (woordgebruik, zinsbouw, versmaat e.d.) die overeenkomt met het behandelde onderwerp, de omstandigheden en de bedoeling van het werk. Zo past bij het epos een verheven stijl (genus sublime), terwijl de klucht een platvloerse stijl (genus humile) mag hebben.\nDe term decorum duidt ook op eigenschappen van een verhaal of drama, o.a. wat betreft het gedrag van de personages: elk moet de wereld zien en benaderen vanuit de hem toegekende sociale, psychologische en culturele situatie.\nDeze literaire norm kreeg veel aandacht in de basiswerken van de antieke literatuurtheorie (Aristoteles’ Poetica, Cicero’s De Oratore, Horatius’ Ars Poetica) en bleef een grote invloed uitoefenen in de West-Europese literatuur, vooral tijdens de renaissance en het classicisme. Het decorum werd in de 17de eeuw ‘vertaald’ tot de eis van de bienséance(s).
********Vorm van metonymische (metonymia) beeldspraak waarbij een deel in plaats van het geheel genoemd wordt (bijv. ‘kiel’ voor ‘schip’), zoals in:\nHy wenckt ons toe alreede, en blyft versekeraer\nTe vryen onsen kiel van schipbreuck, en gevaer.\n(J. van den Vondel, Het lof der zee-vaert, 1623, WB-ed., dl. 2, 1929, p. 432)\nHet tegenovergestelde van een pars pro toto is het totum pro parte en beide termen vallen onder het begrip betekenisfiguur.
********
********Eén van de drie genera causarum uit de retorica, ook wel epideiktisch genre genoemd. In dit genre gaat het vooral om de gelegenheidstoespraak (lof- en lijkrede), om het goede en mooie taalgebruik (ars bene dicendi). Bij de Romeinen viel uiteindelijk de gehele literatuur onder dit genre. De andere twee genera zijn het genus iudiciale en het genus deliberativum.\nEen mooi voorbeeld van gelegenheidswerk zijn de lijkrede en het lijkdicht van Geeraerdt Brandt respectievelijk Reyer Anslo op P.C. Hooft: Pieter Corneliszoon Hooft, ‘Deez vermaarde man’ 1581/1647 (ed. Hellinga/ Tuynman, 1969).
********De taalkundig (lexicaal) vast omschreven betekenis van een woord, zoals die gebruikt wordt in de eenduidige omgangstaal of in de wetenschap. Als cognitieve betekenis van een woord staat denotatie tegenover connotatie.
********Roman waarin het oplossen van de vraag naar de dader van een misdrijf, meestal een moord, door speurwerk van een detective of politierechercheur centraal staat. In de Engelstalige literatuur wordt het genre daarom ook wel aangeduid met de term ‘whodunit’ (= wie heeft het gedaan?). In de meeste detectives wordt de spanning opgebouwd doordat de auteur een aantal mogelijke verdachten creëert en hij de lezer tracht te boeien d.m.v. suspense: suggesties waardoor de lezer bepaalde verwachtingen gaat koesteren over de afloop.\nDe detectiveroman behoort tot het genre van de misdaadliteratuur. Men maakt soms onderscheid tussen de detectiveroman of speurdersroman, waarin steeds een particuliere of amateur-detective het raadsel oplost, en de politieroman, waarin de misdaad wordt opgehelderd door de politie. Vanwege de spanning worden detectives ook wel als thriller aangeduid, net als de spionageroman en de griezelliteratuur. Een speciale vorm van de detectiveroman is de dossierroman.\nDe grondslag voor de detectiveroman werd gelegd door Edgar Allen Poe (1809-1849) met kortverhalen als 'The murders in the rue Morgue' (1841)
********Denkrichting waarin men ervan uitgaat dat de mens bepaald is door materiële omstandigheden, waarvan de belangrijkste factoren erfelijkheid en milieu zijn. Deze opvatting vindt zijn oorsprong in het positivisme van de 18de eeuw, een wetenschapsopvatting die vooral in de 19de-eeuwse empirische wetenschapsbeoefening van de natuurwetenschappen grote resultaten geboekt heeft. Charles Darwins evolutieleer, uiteengezet in The origin of species by means of natural selection (1859) legde de grondslag voor het determinisme in de menswetenschappen van het laatste kwart van de 19de eeuw. Voor de literatuur speelde het determinisme een belangrijke rol in het naturalisme
********Term uit de retorica voor het weglaten van een onderdeel van een groter geheel, hetzij in kwantitatief, hetzij in intensief opzicht. Naast adiectio, transmutatio en immutatio is de detractio (Lat. synoniem deletio) één van de vier wijzigingsmogelijkheden binnen de dispositio. Al naar gelang de plaats waar iets weggelaten wordt, heet de detractio afaeresis (aan het begin), syncope (in het midden) of apocope (aan het einde). De vermindering van de intensiteit van een mededeling kan gebeuren in de amplificatio-2. In de prosodie gebruikt men voor het weglaten van klanken de term elisie. 
********Op schrift uitgewerkte aantekeningen gemaakt naar aanleiding van gesproken tekst, bijv. een collegedictaat. Vanwege de vele dicteerfouten die in middeleeuwse teksten voorkomen, heeft men wel verondersteld dat teksten door middel van dictaat vermenigvuldigd werden. Inmiddels heeft men hiervan afstand genomen, al is het niet onmogelijk dat het ooit een keer gebeurd kan zijn.
********De wijze van uitspreken van taalklanken. Van belang is hierbij zowel de articulatiebasis (stand van mond en keel) als ook ademhalingstechniek. De dictie is van fundamenteel belang bij de declamatie. Voor de historische achtergronden zie men ook retorica en elocutio.
********Oorspronkelijk een verzameling van juridische geschriften en gerechtelijke uitspraken. In het algemeen: anthologie van uittreksels uit vroeger verschenen juridische werken, meestal in verkorte vorm. Derhalve ook synoniem voor ‘bekorte uitgave’ en qua betekenis nog nauwelijks te onderscheiden van epitome en breviarium. In het Engels betekent digest o.a. een tijdschrift dat gedeeltelijk of helemaal bestaat uit gecondenseerde versies van artikels, verhalen en/of boeken (compactboek) die al eerder verschenen zijn (verg. Fr. extraits < Lat. ex-trahere = uit-trekken). Een voorbeeld is het Amerikaanse Reader’s Digest (1922-). Sommigen betreuren de geestelijke armoede die aan deze praktijk ten grondslag ligt, vooral als het gaat om samenvattingen van literaire werken.
********Romeins literair genre, ontstaan uit de Griekse arae, d.w.z. verwensingen of smaadverzen. Een vergelijkbare moderne dichtsoort is het scheldsonnet, in de Nederlandse literatuur o.m. beoefend door Willem Kloos.
********Syntactische figuur waarbij een zinsdeel voor- of achterop wordt geplaatst om er de nadruk op te leggen. Een voorbeeld van vooropplaatsing vindt men in de eerste strofe van het gedicht 'Aan het graf' van M. Nijhoff:\nVliegen en vlinders, kinderen en bijen, [...] daar hield je van\n(M. Nijhoff, VG, 1995, p. 225) 
********Academische discussie in de vorm van een dialoog naar aanleiding van een of meer gestelde vragen (quaestio). Argumenten voor en tegen de these worden aangedragen
********Term uit de stilistiek ter aanduiding van harde en onwelluidende klankeffecten (vgl. consonantie-1) die soms met opzet door dichters worden gebruikt, in Engeland bijv. door Robert Browning en in Nederland door schrijvers uit de tijd van het dadaïsme. Dissonantie blijft overigens een subjectieve aangelegenheid, omdat niet gemakkelijk objectief vast te stellen is welke ritmen en welke rijmen onaangenaam zijn en welke welluidend. Een voorbeeld van een mogelijke dissonantie is de gekapitaliseerde passage in:\norgelklanken\nvan buitendoormijheen\nvallen achter mij kapot\nkleine scherven\nBLIK BLIK BLIK\nen glas\n(I.K. Bonset, Nieuwe woordbeeldingen, ed. Schippers, 1975, p. 83)\nEr is verwantschap met de kakofonie.
********Term uit de verteltheorie waarmee wordt aangeduid dat de verteller bedenkingen heeft bij wat een personage vertelt over zijn gedachten en daden. Wanneer bijv. door een personage wordt gezegd dat hij altijd de waarheid spreekt en de verteller voegt daaraan toe dat hij dat twijfelachtig vindt, kan men spreken van dissonantie in de vertelwijze. Wanneer daarentegen de gedachten, daden en gevoelens van een personage lijken samen te vallen met de beoordeling daarvan van de verteller, spreekt men van consonantie-3.
********De afstand die de beschouwer van een kunstwerk ervaart tussen hemzelf en het geïsoleerde kunstobject dat hij in de beschouwing betrekt. De mate van (psychische) distantie is bepalend voor de betrokkenheid van de beschouwer bij een kunstwerk: hoe kleiner de distantie, hoe groter de betrokkenheid.\nIn de verteltechniek komt de distantie tot uiting in de verschillende mogelijkheden van het point of view (perspectief). De identificatie van de lezer met een in de ik-vorm verteld verhaal (ik-verteller) kan sterker zijn dan bijv. met een door een auctoriële vertelinstantie verteld verhaal, waarin de verteller telkens de illusie van het vertelde verbreekt en tussen lezer en personage(s) komt te staan. Men spreekt in dit verband wel van epische distantie. Op soortgelijke wijze vergroten de vervreemdingseffecten, zoals die bijv. door Bertold Brecht worden gebruikt in zijn drama's, de distantie van de toeschouwers tot de handeling op het toneel.
********Middelnederlandse benaming voor een leerboek, bijv. Dietsche doctrinael (ed. Jonckbloet, 1842), Jan de Weerts Nieuwe doctrinael of Spieghel van sonden (ed. Jacobs, 1915) of Doctrinael des tijts (ed. Schuijt, 1946). De doctrinalen behoren tot de didactische literatuur.\n\n\n\n\n\n\n\nDe Dietsche doctrinael (1345). [bron: D. Hogenelst & F. van Oostrom, Handgeschreven wereld (1995), p. 64].
********Een poeta doctus is het type van de ‘geleerde dichter’, zoals dat ontstond in de Hellenistisch-Alexandrijnse periode. Het is een dichter die zich met veel vertoon van geleerdheid (o.a. door het gebruik van mythologische en geografische gegevens) en via verfijnd taalgebruik richt tot een elitair publiek. Vele Latijnse dichters en later ook vele humanisten en barok-auteurs traden op als poetae docti. Zo zou men Vondel een poeta doctus kunnen noemen.
********Het verzamelen, selecteren, toegankelijk maken, opbergen, terugvinden en ter beschikking stellen van documenten of andersoortige informatie. Documentaire informatie (zoals de term sinds de mechanisering en automatisering na de Tweede Wereldoorlog is gaan luiden) doorbreekt dus de grenzen tussen enerzijds instellingen als bibliotheek-1, archief-1 en museum-2 en anderzijds apparaat als bibliografie, catalogus-1 en inventaris door referenties betreffende een bepaald persoon of onderwerp bijeen te brengen onafhankelijk van de aard, vorm of verblijfplaats van die informatie.\nDe explosieve toename van wetenschappelijke publicaties in de 19de eeuw dreigde te leiden tot een niet meer te beheersen stroom van informatie. Rond de eeuwwisseling kwam het initiatief van Paul Otlet om in Brussel een universele bibliografie tot stand te brengen, gebaseerd op de Universele Decimale Classificatie (UDC), in het Institut International de Bibliographie (IIB). Al snel bleek dit een onhaalbare zaak: documentatie per discipline of groep verwante disciplines was al ingewikkeld genoeg, zoals bleek uit de International Catalogue of Scientific Literature van de Londense Royal Society (1896-1920). In samenwerking met het Brusselse IIB werd in de Koninklijke Bibliotheek in Den Haag ook een afdeling documentatie opgezet die in de jaren 1910-1922 het Repertorium op de Nederlandsche tijdschriften produceerde.\nMet de opkomst van de speciale bibliotheek in het Interbellum groeiden bibliotheek en documentatie steeds meer naar elkaar toe. Vooral de oprichting van het Nederlands Instituut voor Documentatie en Registratuur (NIDER) in 1921 leidde tot tal van documentaire activiteiten. Na de Tweede Wereldoorlog zijn door de automatisering nieuwe mogelijkheden én problemen ten aanzien van de documentaire informatie ontstaan.\nVoor de neerlandistiek waren er enkele belangrijke gespecialiseerde documentatie-instellingen, maar die zijn inmiddels voor een deel opgeheven of ze hebben een aantal documentaire bezigheden moeten staken. In een adviesrapport aan de Nederlandse Taalunie van 2004 staat zelfs te lezen: ‘Er bestaat geen specifiek beleid voor de informatie en documentatie over de Nederlandstalige letteren’. Het Letterkundig Museum (LM), voorheen Nederlands Letterkundig Museum en Documentatiecentrum (NLMD), in Den Haag houdt zich bezig met het exposeren, verzamelen en editeren van literaire documenten (manuscripten, brieven, knipsels, prenten, geluid, film en voorwerpen) van na 1750. In Antwerpen doet het Letterenhuis, voorheen Archief en Museum voor het Vlaamse Cultuurleven (AMVC), hetzelfde voor Vlaanderen: de verzamelde affiches, brieven, clichés, documenten, eremetalen, films, getuigschriften, manuscripten, knipsels, liederen, menu's, necrologia, foto's, portretten, spelprogramma's, tekeningen en voorwerpen werden toegankelijk gemaakt via de Klapper op het bezit (19812). Het Archief en Cultureel Documentatiecentrum van de Rijksuniversiteit te Gent verzamelde gegevens over 19de- en 20ste-eeuwse Vlaamse literatoren. Het Documentatiecentrum Nederlandse Letterkunde (DNL) van het Instituut voor Neerlandistiek van de Universiteit van Amsterdam verzamelde totdat de afdeling opgedoekt werd bibliografische informatie, brieven, documenten, onderwijsverslagen, geluid, knipsels, prenten en scripties betreffende letterkundigen uit alle eeuwen, welke collectie deels via een Klapper op het bezit (19812) toegankelijk was. Het Bureau voor de Bibliografie van de Neerlandistiek (BBN) en het Nederlands Bibliotheek- en Lektuur Centrum (NBLC) in Den Haag verzorgden bibliografische en documentaire uitgaven op literair-historisch terrein. Vanaf september 1997 is een aantal instellingen samengevoegd in het Nederlands Instituut voor Wetenschappelijke Informatiediensten (NIWI). \nEen tijdschrift dat zich speciaal met de documentaire kant van de neerlandistiek bezighield was Dokumentaal (1972-1996). De Werkgroep voor de Documentatie der Nederlandse Letteren, ingesteld in 1967 op de 17de  Algemene Conferentie der Nederlandse Letteren en ressorterend onder de sectie Bibliotheekwezen van de Taalunie, is gedurende een twintigtal jaren coördinerend opgetreden.\nNiet speciaal op de neerlandistiek betrekking hebbende documentatie-instellingen en -uitgaven die niettemin van belang kunnen zijn bij het neerlandistisch onderzoek, zijn te vinden in of via de meest recente drukken van A.M.J. van Buuren, W.P. Gerritsen & A.N. Paasman, Vermakelijk bibliografisch ganzenbord
********Term uit de retorica voor de doelstelling van de retorica, die volgens sommigen (Aristoteles) alleen bestaat uit overreden en overtuigen (ars persuadendi
********Type van woord(en)spel dat doorgaans de vorm van een raadsel aanneemt, waarbij de speler een woord of woordenreeks moet raden waarvan de verschillende onderdelen zijn weergegeven d.m.v. tekeningetjes, letters of cijfers. Hoewel het tekstprocedé of genre per definitie afhankelijk is van de grafische weergave, gaat het in wezen om een louter klankspel: de weergegeven of gesuggereerde tekens zijn steeds (bij benadering) homoniem (zie homonymie) met een segment van de verborgen boodschap. In tegenstelling tot het zuivere figuur- of beeldraadsel maakt de zgn. droedel (soms typografische rebus of letterrebus genoemd) enkel gebruik van lettertekens
********
********Contemporaine term voor een middeleeuws boek waarin dromen (droomliteratuur) worden verklaard. Dromen worden in de middeleeuwen beschouwd als gevaarlijk en geassocieerd met heidense riten en demonische verleiding
********Term uit de retorica voor de behandeling van zeer gecompliceerde onderwerpen in een rede of een tekst die voor het publiek of de lezer moeilijk te begrijpen zijn. De goede popularisatie van moeilijke wetenschappelijke problemen valt binnen dit genus.
********Term uit de retorica voor een tegen de helderheid (perspicuitas) indruisende fout, de duisterheid. Deze kan door verschillende oorzaken ontstaan. De meest voorkomende zijn een te ver doorgevoerde brevitas, teveel geaffecteerdheid en te weinig taalzuiverheid (puritas). Wat betreft dit laatste kan het gebruik van neologismen, archaïsmen en barbarismen tot onduidelijk en daarmee onbegrepen en duister taalgebruik leiden. Ook een ingewikkelde zinsbouw kan obscuritas veroorzaken.\nIn de renaissance wordt het verwijt van obscuritas niet zelden gepareerd door naar de eruditie van de beoogde doelgroep (lezers) te verwijzen. In de Nederlandse vertaling (1696) door Mattheus Smallegange van Baltasar Graciáns El Oráculo Manual (1647) is deze visie duidelijk vertegenwoordigd. Gracián heeft getracht:\nduister te wesen, om met het geringe volk niet gemeensaem te zijn
********Term uit de bibliografie voor een formaat dat normaliter verkregen wordt door de 24 pagina's uit de beide drukvormen zodanig te plaatsen, dat na het afsnijden van 1/3 van het bedrukte vel één octavo katern ontstaat, waarna de resterende strook met twee maal vier pagina's tweemaal gevouwen wordt en gelegd in het op de wijze van een octavo-katern gevouwen gedeelte van het vel.\nEen duodecimo-katern (gewoonlijk aangeduid als ‘12’) bestaat dus uit 12 bladen (blad-2) of 24 bladzijden. Er zijn nog andere manieren om een 12-vel op te maken. Bij overlangse plaatsing van de pagina's hoeft er niet gesneden te worden, alleen gevouwen. Het afgesneden derde deel van een normaal 12-vel kan ook met andere katernsignatuur na het octavo-deel gebonden worden (12-in-achten-en-vieren of 12-in-8-en-4) en ook is een 12-in-zessen (12-in-6) mogelijk met tweemaal snijden. Behalve bij overlangse plaatsing lopen de kettinglijnen in een 12-formaat horizontaal
********Aspect van het gebruik van tijd en wel een vorm van tijdsafwijking (anachronie) in de vertelwijze waarbij van een bepaalde tijdsduur sprake is. De duratieve anachronie staat tegenover de punctuele anachronie, waarbij slechts één moment uit het verleden of de toekomst wordt opgeroepen. Een voorbeeld van duratieve anachronie kan men vinden in Oek de Jongs Opwaaiende zomerjurken (1979) in een paragraaf over de jeugd van de hoofdpersoon, terwijl deze inmiddels volwassen is geworden (p. 260-262). Een ander duidelijk voorbeeld ervan treft men aan in Couperus' Van oude menschen de dingen die voorbij gaan (1906) waar de hoofdpersonen geconfronteerd worden met hun herinneringen aan de moord en hun wroeging.
********Teksteditie, editietechniek of editiewetenschap behelst de vereiste wetenschappelijke kennis en technische vaardigheden om te komen tot een verantwoorde wijze van het editeren van teksten. Tot die kennis en vaardigheden behoren tal van (sub)disciplines, zoals de codicologie, de analytische bibliografie-1, de archivistiek, de paleografie en de heuristiek. Voor een degelijk commentaar is bovendien een grote kennis van de biografie van de auteur, de contemporaine (cultuur)historische situatie en van de historisch-taalkundige aspecten van de tekst noodzakelijk. Bij de editietechniek zal men doorgaans ook het geïntendeerde publiek van een tekstuitgave in het oog houden, omdat daarvan afhangt voor welk type editie een editeur of tekstbezorger zal kiezen: historisch-kritische editie, studie-editie, schooleditie, leeseditie, facsimile-editie, diplomatische editie, archiefeditie e.d. De teksteditie werd vaak gezien als alleen maar een ‘hulpwetenschap’ van de literatuurstudie, maar vooral de laatste tijd wordt de nauwe band ervan beklemtoond met literatuurwetenschappelijke problemen als interpretatie, receptie of tekstgenese. Daarbij wordt gebruikgemaakt van de mogelijkheid d.m.v. de computer verschillende versies en varianten van een tekst gelijktijdig ‘aanwezig’ te stellen (zgn. hypertekst-1).\nVoor een wetenschappelijk verantwoorde wijze van uitgeven is voor alle editietypen het voorwerk van de historisch-kritische editie vereist. Daarbij is immers nagegaan hoe de verhouding is tussen de verschillende tekststadia en de tekstvarianten die zich in die stadia voordoen. Alleen op die manier is een verantwoorde basistekst voor een uitgave vast te stellen. Bij de meeste tekstuitgaven ontbreekt echter een dergelijke grondslag en dat is dan ook de reden geweest voor de oprichting van het Huygens Instituut . Dit instituut werd in 1992 onder de naam ‘Constantijn Huygens Instituut voor tekstedities en intellectuele geschiedenis’ opgericht. Het CHI kwam voort uit de fusie van drie bestaande instituten, waarvan het Bureau Basisvoorziening Tekstedities al een langere staat van dienst had op het gebied van de teksteditie. Zo kwamen onder meer de historisch-kritische edities van het werk van Bloem, Leopold en Nijhoff onder auspiciën van dit instituut tot stand, evenals het verzameld werk van Couperus. Op initiatief van het CHI werd tevens in 1995 het standaardwerk over teksteditie uitgegeven dat geschreven werd door M. Mathijsen, Naar de letter. Handboek editiewetenschap (20104). Per 1 januari 2011 fuseerde het Huygens Instituut met het Instituut voor Nederlandse Geschiedenis (ING) tot het Huygens Instituut voor Nederlandse Geschiedenis (Huygens ING).\nTraditioneel maakt men een onderscheid tussen een diplomatische tekstuitgave, die de tekst tot in de details weergeeft zoals hij in het origineel voorkomt, en een kritische uitgave, die door vergelijking van de verschillende getuigen (handschriften, drukken) probeert tot een tekst te komen die de oorspronkelijke (auteurs)versie zo dicht mogelijk benadert (zie ook emendatio en bibliografie).\nVanuit de Duitse editieschool is in de tweede helft van de 20ste eeuw het inzicht gegroeid dat er een fundamenteel onderscheid gemaakt moet worden tussen de uitgave van een werk waarvan geen autografen (autograaf) en/of geautoriseerde drukken (autoriseren) zijn, en een werk waarvan die wel bestaan. In het eerste geval moet de editeur, wanneer hij een kritische editie wenst uit te geven, op basis van afschriften en/of niet-geautoriseerde drukken de oorspronkelijke auteurstekst zoveel mogelijk herstellen. Het resultaat is een gereconstrueerde versie, waarin elementen uit verschillende overgeleverde versies opgenomen zijn (bijv. een kritische editie van een middeleeuwse tekst).\nIn het tweede geval moet de door de auteur bedoelde tekst niet meer gereconstrueerd worden, omdat hij er is in de vorm van een of meer geautoriseerde tekstgetuigen (handschriften en/of drukken). De opgave van de editeur bestaat er dan in de ontwikkeling van het werk vanaf het eerste ontwerp tot de laatste geautoriseerde versie weer te geven (tekstgenese). Dit kan o.a. in een gelemmatiseerd apparaat, waarbij één versie wordt afgedrukt en de varianten van andere versies in een notenapparaat worden opgenomen, of in een synoptisch apparaat waarbij eveneens één versie wordt afgedrukt en de varianten van andere versies in regelparallellisering op telkens aparte regels worden toegevoegd.\nGrosso modo maakt men hierbij een onderscheid tussen de historisch-kritische editie, de studie-editie en de leeseditie. De historisch-kritische editie heeft de taak één betrouwbare basisversie uit te geven, met opgave van alle varianten en met uitvoerige commentaar bij de tekst
********Uitgave van een ongepubliceerde of eerder uitgegeven tekst waarbij een editeur opgetreden is die verantwoordelijk is voor de tekstkeuze, de tekstverzorging en de wijze van editeren. In een editie wordt bijv. door de editeur verantwoord welk stadium uit de tekstgeschiedenis hij als basistekst heeft gebruikt, voor welk type editie hij gekozen heeft, of hij al dan niet zijn editie van commentaar heeft voorzien en wat hij met zetfouten of varianten heeft gedaan in zijn uitgave.\nEr zijn verschillende vormen van edities waartoe een editeur kan besluiten, maar voor welk type hij ook kiest, steeds zal in principe het voorwerk van een historisch-kritische editie daaraan vooraf dienen te gaan om hem verantwoord te kunnen noemen. In de praktijk is dat lang niet altijd het geval en beperkt de editeur zich tot de heruitgave van een tekst, al dan niet met toevoeging van commentaar. Als voorbeelden van dergelijke beperkte heruitgaven kunnen de edities genoemd worden van het Verzameld werk van Louis Couperus door een commissie onder leiding van G. Stuiveling (1952-1957) of de uitgave van Nicolaas Beets' Camera obscura door M. Stapert-Eggen (1977).\nAfhankelijk van de doelstelling van de editie of van het geïntendeerde publiek onderscheidt men de volgende editietypen: historisch-kritische editie, studie-editie, leeseditie, facsimile-editie, archiefeditie, kritische editie, diplomatische editie en schooleditie.
********
********Term uit de retorica – ook aangeduid met de termen tenue, subtile, summissum en gracile – voor het laagste der drie genera elocutionis, het genus dat het dichtst bij de spreektaal staat. Van deze stijl werd vooral een correcte en duidelijke taal (puritas en perspicuitas) verwacht. In proza was het voorbeeld de briefstijl van Cicero en de stijl van C. Julius Caesar, in poëzie de stijl van Vergilius’ Eclogen. Het klassieke blijspel wordt tot dit genus gerekend. Ook de behandeling van onderwerpen in een rede of een tekst die het publiek of de lezer eigenlijk niet interesseren, wordt genus humile genoemd. Juist de te verwachten desinteresse is voor veel auteurs aanleiding om te laten zien (via docere en probare) dat moeilijke stof ook door het invlechten van simpele verhalen een groot publiek kan bereiken, waarbij er dan wel weer voor opgepast dient te worden dat de lering niet verloren gaat. Ook het banale kan literair interessant zijn: auteurs beschrijven personen en problemen van het arme volk en bedelaars in bijv. de picareske roman. Overdrijving leidt echter tot dorheid en schraalheid (genus aridum, exile).
********Term uit de archivistiek voor de vastgestelde versie van een geschrift, waarnaar het netexemplaar wordt opgemaakt. Vaak gaan aan de minuut nog concepten vooraf. Het verschil tussen beide is, dat een concept gewoonlijk niet en een minuut meestal wel ondertekend is. In de archieven treft men met name in het notarieel archief dikwijls nog naast de gebonden netexemplaren de losse minuten aan. De doorhalingen en wijzigingen in de minuten kunnen interessante gegevens bevatten die in de nette akten uiteraard niet meer voorkomen. 
********Term uit de editietechniek, ook wel aangeduid met de Duitse term ‘erster Hand’, voor de eerste door een auteur neergeschreven versie van een tekst in een manuscript-2, waarin later allerlei varianten aangebracht kunnen worden. Het is aan de tekstediteur te beslissen of hij in een historisch-kritische editie als basistekst kiest voor de uitgave prima manus en de latere stadia van de tekstgenese in het variantenapparaat onderbrengt, of dat hij een uitgave ultima manus geeft en alle ontstaansvarianten naar het apparaat verwijst.\nEen voorbeeld van een editie prima manus is die door P. Leendertz Wzn. (2 dln., 1871-1875) van de Gedichten van P.C. Hooft
********De eerste druk van een tekst waarvan het ontstaan dateert van vóór de uitvinding van de boekdrukkunst. Als alle handschriften intussen verloren gegaan zijn, is de editio princeps de belangrijkste bron geworden. Door de humanisten zijn er kort na de uitvinding van de boekdrukkunst van vele klassieken editiones principes vervaardigd. Voor de eerste druk van een tekst van na de uitvinding van de boekdrukkunst gebruikt men de term editio prima.
********De eerste of oorspronkelijke druk van een tekst. Wanneer het een tekst betreft die ontstaan is vóór de uitvinding van de boekdrukkunst noemt men de eerste druk de editio princeps. Wanneer er onduidelijkheid heerst over de volgorde van verschillende drukken (eerste druk en herdrukken), is de uiterlijk best verzorgde druk soms de editio prima. Verder kan een editio prima zich van een herdruk onderscheiden door het voorkomen van één of meer van de volgende kenmerken: het voorwerk begint niet met katernsignatuur A, maar bijv. met een asterisk
********Term uit de retorica voor de behandeling van onderwerpen in een rede of een tekst op een zodanige wijze dat die het publiek of de lezer aanspreekt en die geheel beantwoordt aan de verwachtingen.
********Geschrift dat behoort tot de autobiografische teksten, zoals de brief, het dagboek, de autobiografie, de reisbeschrijving en de memoires. Het gaat hierbij steeds om teksten waarin een auteur een zelfbeeld geeft van zijn persoon (karakter, leefwijze, levensgeschiedenis, levensomstandigheden) en van personen uit zijn omgeving. In die zin kunnen ook fotoalbums, films en video-opnamen tot de egodocumenten gerekend worden, evenals het album amicorum. Egodocumenten zijn een bron voor de biografie van auteurs, al zal er altijd voorzichtig gebruik van gemaakt dienen te worden vanwege het genoemde zelfbeeld en de stilering. Een belangrijke reeks uitgaven op dit gebied vormt de serie Privé Domein, gepubliceerd door De Arbeiderspers te Amsterdam.
********Term uit de retorica voor de afsluiting van een groter of kleiner geheel zoals een woordgroep, een versregel, een zin, maar ook een geheel kunstwerk. Heel lang en nog steeds heeft men de behoefte gehad een (onderdeel van een) werk af te sluiten met (explicit)-formules als ‘Hier eindigt [...]’, bijv. ‘Hier eyndt die historie vander Borchgravinnen van Vergy’ (ed. Resoort 1988, p. 294), of ‘Einde van het eerste/laatste deel/hoofdstuk, Finis, Uit’ (J. van den Vondel, Gysbreght van Aemstel, ed. Mak, 19625, p. 85). 
********Term uit de prosodie voor uitstoting, omwille van het metrum, van een klinker in een versregel. In de Latijnse dichtkunst kon zij ook optreden indien het eerste woord eindigde op een klinker + ‘m’. Bijv.:\ntecum viver[e] amem, tec[um] obeam libens\n(Horatius, Oden III, 9).\nIs het tweede woord ‘es’ of ‘est’, dan past men afaeresis toe, d.w.z. uitstoting van de beginklinker van het woord, bijv. femina[e] st. Wanneer de elisie plaatsvindt aan het eind van een woord, spreekt men van apocope.\nVormen van elisie vindt men bijv. in:\n\n\nToen ik, op mijn' geboortedag, \nNog nauwlijks in het wiegje lag\nKwam 't dartel wicht, de looze Min, \nHet kraamvertrek al lagchende in\n(J. Bellamy, Gezangen mijner jeugd, ed. Buijnsters, 1968, p. 29).\nIn dit geval is ‘mijnen’ geapocopeerd tot ‘mijn’. Het apostrofteken duidt erop dat de lezer niet alleen de ‘e’ moet weglaten, maar ook de daarachter staande ‘n’. In de tweede regel is 'nauwelijks' vervangen door 'nauwlijks'. In de derde regel is ‘het’ geëlideerd tot ‘'t’, en in de vierde regel is door elisie van de slotklinker van ‘lagchende’ de noodzaak ontstaan van contractie van de ‘e’ met de daarop volgende ‘i’ van ‘in’. Het is in de 19de eeuw gebruikelijk om in gevallen als het laatste de elisie respectievelijk de contractie aan de lezer zelf over te laten zonder gebruik van het apostrofteken als leesaanwijzing.\nAls de elisie een klinker binnen het woord betreft, spreekt men van syncope, bijv. ‘nauwlijks’ in plaats van ‘nauwelijks’, zoals in het tweede vers van het hierboven gegeven citaat uit Bellamy. Het tegenovergestelde hiervan is epenthesis. Vindt de elisie aan het begin van een woord plaats dan noemt men deze afaeresis of procope. Het zijn eigenlijk allemaal vormen van metaplasme.\nSoms – meestal om metrische redenen – werd de elisie in de antieke poëzie niet toegepast. Dat verschijnsel noemt men hiatus, d.w.z. gaping, omdat de stem door het samenstoten van de klinkers a.h.w. even ophoudt. Tussen elisie en hiaat staat synaloefe.
********Term uit de retorica voor de derde taak van de redenaar (officia oratoris): na inventio en dispositio komt de elocutio, de stijlleer, die zich bezighoudt met de taalkundige kant van de rede, de verba: het verwoorden van het binnen de inventio vergaarde en binnen de dispositio geordende materiaal. Er worden vier stijldeugden, de virtutes elocutionis of virtutes dicendi, onderscheiden: de puritas of latinitas, een idiomatisch zuiver taalgebruik
********
********De term ‘emigrantenliteratuur’ wordt gebruikt als synoniem voor het nu meer gebruikelijke ‘exilliteratuur’. Hij werd op het einde van de 19de eeuw geïntroduceerd door de Deense literatuurcriticus Georg Brandes in zijn gepubliceerde lezingenreeks over hoofdstromingen in de 19de-eeuwse literatuur. In het eerste volume ervan met de ondertitel Emigrantlitteraturen (1871) betrok Brandes de term op teksten van Franse schrijvers zoals Madame de Staël die Frankrijk gedurende de Franse Revolutie of de napoleontische periode tijdelijk moesten verlaten.\nSommige latere auteurs – o.m. Bertolt Brecht in zijn gedicht ‘Über die Bezeichnung Emigranten’ (1937) – wijzen evenwel de term ‘emigrantenliteratuur’ af omdat verbanning niets te maken heeft met een vrijwillige ‘emigratie’.
********Lofdicht op een handelsstad of stapelplaats, behorend tot het genre van het stedendicht. De kenmerken van het stedendicht zijn op het emporicum onverkort van toepassing. In het emporicum zijn echter nadrukkelijker sexuele metaforen aanwezig in verband met de personificatie van de stad tot maagd, tot vrouw, tot een moedermaagd die net als een handelsstad zoveel mogelijk opslorpt om daarvan welvarender (steeds dikker = zwanger) te worden. De connotaties die samenhangen met moeder en maagd, nl. verzorgend, rein en moreel hoogstaand, leiden ertoe dat de stedenmaagd per definitie goed handelt, ook al verslindt ze alles om er zelf beter van te worden, bijv. \nHet sta mij vrij, Vorstin [= Amsterdam], zo rijzig op de leden, \nUw bruiloftskamers en saletten in te treden, \nUw bruidsschat te bezien en trouwring, die alom\nVermaard, de Zee verbond tot uwen bruidegom.\n(J. Antonides van der Goes, ‘Ystroom’ in Alle de gedichten, 17486, p. 19, vs. 621-624)\nEn de volgende regels van Vondels gedicht ‘Op Amstelredam’ dienen waarschijnlijk ook letterlijk genomen te worden:\nAan d'Amstel en het IJ, daar doet zich heerlijk open\nZij, die als keizerin de kroon draagt van Europe.\n(De Werken, WB-ed., dl. 3, 1929, p. 354)
********Term op het gebied van de metonymische (metonymie) beeldspraak voor die vorm van synecdoche waarbij het enkelvoud wordt gebruikt in plaats van het meervoud. Dit gebeurt bijv. in situaties waarin het collectieve, het geheel, domineert boven de individuele delen, zoals in ‘bij en bloem’ (de bijtjes en de bloemetjes). M. Nijhoff schrijft ‘pizzicato [i.p.v. pizzicato’s] van verre guitaren’ (VW, dl. 1, 19822, p. 21).\nIn het tegenovergestelde geval spreekt men van pluralis pro singulari. 
********Letterlijk brief, meestal gebruikt voor de zendbrieven van de apostelen Paulus, Jacobus, Petrus, Johannes en Judas, zoals die in het Nieuwe Testament bewaard zijn gebleven. In het hedendaags Nederlands wordt ‘epistel’ meestal schertsend of ironisch gebruikt voor een (te) dikke, plechtstatige brief.
********Middeleeuwse bloemlezing (anthologie) uit de brieven (epistel) van het Nieuwe Testament. Een Middelnederlandse representant is het ‘epistolarium van Leningrad’ (ed. De Bruin, 1974).
********Benaming voor een lijstje van storende fouten in een gedrukt boek, ook wel aangeduid als corrigenda (Lat. wat gecorrigeerd moet worden). Bemerkte een auteur tijdens het drukken dat zijn tekst drukfouten of zetfouten bevatte, dan kon hij aan het slot van het voorwerk (dat gewoonlijk het laatst gedrukt werd), aan het eind van het boek of op een los blad de juiste lezing laten afdrukken onder het kopje ‘errata’ of ‘corrigenda’. Op dezelfde manier konden vergeten of weggevallen woorden hersteld worden door middel van addenda. Omdat in een latere druk addenda en corrigenda doorgaans in de tekst verwerkt werden, is het voorkomen ervan een aanwijzing voor een eerste of oorspronkelijke druk.\nEen voorbeeld van errata die duidelijk de 1ste en 2de druk uit hetzelfde verschijningsjaar identificeren, zijn die in het Journael van Bontekoe uit 1646: in de 1ste druk staat op fol. *iiij verso ‘Den leser gelieve dese navolgende fauten aldus te verbeteren’, hetgeen in de andere druk uit 1646 ook daadwerkelijk gebeurd is (zie G. Verhoeven & P. Verkruijsse, Journael van Bontekoe. Descriptieve bibliografie 1646-1996 (1996), p. 139-144).
********Middeleeuwse benaming voor de bundeling in één boekband van de vier bijbelse (canonieke) evangeliën van Matteüs, Marcus, Lucas en Johannes, meestal voorafgegaan door de voorredes en een concordantie-1 om onderlinge vergelijking mogelijk te maken. Wanneer de vier evangeliën tot één tekst gecondenseerd zijn, spreekt men van een evangeliënharmonie.\n\n\n\n\n\n\n\nDedicatie-miniatuur uit het Egmondse evangeliarium (10de eeuw). [bron: D. Hogenelst & F. van Oostrom, Handgeschreven wereld (1995), p. 122]
********Omdat de vier evangelisten vier verschillende evangeliën schreven die elkaar ten dele overlappen, ten dele unieke informatie over het leven van Jezus verschaffen, stelde Tatianus in de 2de eeuw n.Chr. een evangeliënharmonie of diatesseron (Gr. dia-tessarōn = door, uit vier) samen, waarin de evangeliën tot één doorlopend verhaal aaneengeschreven werden. Men spreekt in dat verband van de harmonisatie van de vier evangeliën. Deze evangeliënharmonie vond ook navolging in het Middelnederlands
********Literatuur geschreven door verbannen schrijvers. Het betreft zowel auteurs die al vóór hun ballingschap schreven als diegenen die precies wegens de ervaring van verbanning met het schrijven begonnen zijn. Ballingschap is niet economisch, maar doorgaans politiek of juridisch gemotiveerd en altijd het resultaat van een min of meer sterke dwang. Naast de vlucht voor vervolging of bedreiging door een repressieve overheid (uiterlijke dwang) kan de ballingschap ook een persoonlijke reactie zijn op een als ondraaglijk ervaren situatie, vaak ten gevolge van fundamentele onverenigbaarheid met politieke, ethische, religieuze of artistieke standpunten (innerlijke dwang). \nVoor ‘exilliteratuur’ wordt soms ook nog de oudere term ‘emigrantenliteratuur’ gebruikt. Dit is evenwel misleidend in zoverre dat het een vrijwillige keuze suggereert. \nHoewel exilliteratuur bijna automatisch in verband gebracht wordt met de periode van het nationaalsocialisme in Duitsland (1933-1945), komt het fenomeen in alle tijden voor. Zo werd de Griekse dichter Hipponax (6de eeuw v. Chr.) de toegang tot zijn geboortestad Efeze om politieke redenen ontzegd. De Romeinse dichter Ovidius (43 v. Chr. – 18 n. Chr.) viel in ongenade bij keizer Augustus en werd naar het onherbergzame Tomi verbannen. Ook Dante zou, nadat hij in 1302 zijn geboortestad Firenze (Florence) niet meer binnen mocht, tot het eind van zijn leven in ballingschap blijven. De verbanning van de dichter François Villon uit Parijs (1463) was de omzetting van een doodvonnis. \nTot het einde van de middeleeuwen werd de verbanning, doorgaans het gevolg van een persoonlijke straf, vooral beschouwd als een individueel noodlot. Nadien kreeg de verbanning van schrijvers vaak een meer collectief karakter. Gedurende de godsdienstoorlogen in de 16de en 17de eeuw bijv. ontvluchtten talrijke protestantse auteurs hun katho­lieke regio, of omgekeerd. Na de Franse Revolutie (1789) ontwikkelde zich een exilliteratuur omwille van politieke redenen
********Term voor het met een bepaald doel maken van een samenvatting van of aantekeningen over een boek of geschrift. Vaak wordt een excerpt gemaakt van een tekst om deze beter te kunnen memoriseren, bijv. met het oog op een examen over een gelezen boekenlijst. Men spreekt in dit geval ook wel van een resumé,  synopsis of een uittreksel.\nMet dit doel worden soms boeken samengesteld waarin veel boeken worden samengevat voor scholieren. Voorbeelden daarvan zijn Eeuw boek [1998] en Eeuw schrijvers (2000) met signalementen van romans en verhalen van Nederlandstalige schrijvers van de 20ste eeuw die veel door scholieren worden gelezen. Ook in het Lexicon van literaire werken (1989 - …) wordt telkens een verkorte inhoud gegeven van de besproken literaire werken.  Soms wordt een excerpt gegeven van een boek om lezers te verlokken dat boek aan te schaffen, bijv. op het omslag of de achterkant daarvan. \nBijzondere vormen van het excerpt zijn het epitome, het breviarium en de digesta. (Zie ook: abbreviatio). 
********Term uit de retorica voor een korte, bondige uitroep, ook wel ekfonesis (< Gr. ek-fōnéein = uitroepen), epifonesis of exclamatie genoemd.Wanneer een uitroep in de vorm van een sententia aan het slot van een betoog staat, spreekt men van epifonema. Een soortgelijk effect als de exclamatio heeft de dubitatio: het in vraagvorm uiten van twijfel om aan geloofwaardigheid te winnen. In J. van den Vondels Elektra (1639
********Bibliografische term voor één individueel drukwerk dat deel uitmaakt van een druk, oplage of uitgave. In principe horen alle exemplaren van een oplage een identieke tekst te bevatten omdat ze binnen één tijdsgeheel van hetzelfde zetsel gedrukt zijn. Door de werkwijze in drukkerswerkplaatsen komt het echter vaak voor dat exemplaren door correcties op de pers (correctie op de pers) onderling verschillen. Daardoor kan men verschillende staten (staat) in de tekst van een binnenvorm of buitenvorm constateren. De wetenschap die zich bezighoudt met het opsporen en verklaren van verschillen tussen exemplaren van een oplage of druk is de analytische bibliografie. Het vaststellen van wat een exemplaar van een boek in materieel opzicht moet bevatten, is vooral voor het oudere drukwerk vaak problematisch. Daartoe is het nodig te collationeren, te vergelijken met andere exemplaren. Inhoudelijke collatie is vervolgens nodig om uiteindelijk de ideal copy te kunnen vaststellen. Soms blijken exemplaren dan samengesteld uit katernen van verschillende drukken (made-up copy).
********In ruime zin, net zoals zijn synoniem existentiefilosofie, een verzamelnaam voor verschillende filosofische theorieën die het menselijk bestaan centraal stellen. Het zwaartepunt van de beweging lag in Duitsland en Frankrijk in de eerste helft van de 20ste eeuw. Belangrijke voorlopers zijn Kierkegaard, Nietzsche en Dostojevski. Als de grote existentiefilosofen gelden M. Heidegger (Sein und Zeit, 1927), K. Jaspers, J.P. Sartre, G. Marcel, S. de Beauvoir, M. Merleau-Ponty. In enge zin verwijst existentialisme alleen naar de Franse filosofen rond Sartre, die, in tegenstelling tot de Duitse, de term accepteerden en zelf gebruikten.\nHet existentialisme beklemtoont de spanning tussen gegevenheid en opgave. Het menselijke zijn is gebonden aan tijd en tijdelijkheid en deze historiciteit vormt de basis van de vrijheid. Uitgaande van de existentie als mogelijkheid (‘l’existence précède l’essence’, Sartre) heeft het existentialisme de aandacht gevestigd op problemen zoals keuzevrijheid, angst voor mislukking en dood, verveling door gebrek aan mogelijkheden (‘nausée’), absurditeit die resulteert uit de tegenstelling ideaal-werkelijkheid. Het existentialisme kan zowel fundamenteel religieus zijn als atheïstisch.\nEen aantal filosofen hebben hun ideeën ook uitgewerkt in romans en toneelstukken (J.P. Sartre, G. Marcel, S. de Beauvoir). Zowel Heidegger als Sartre hebben expliciet over literatuur en kunst geschreven. In Der Ursprung des Kunstwerks (1935) beschrijft Heidegger het belang van het kunstwerk in zijn onthullend karakter, waardoor waarheid (Gr. a-lètheia = on-verborgenheid) ontstaat. Geboeid door taal en poëzie schrijft hij commentaren op gedichten o.m. van Rilke, Hölderlin en Trakl. In Qu’est-ce que la littérature (1947), het manifest van de ‘littérature engagée’ (engagement), zoekt Sartre naar het wezen van de literatuur. De dichter hanteert de woorden niet als utilitaire instrumenten, maar als dingen die waardevol zijn om zichzelf (mot-chose). De prozaschrijver daarentegen gebruikt de taal als een instrument. Zijn schrijven is handelen, hij wil door de woorden de wereld ontsluiten voor zichzelf en de anderen. Sartres kritieken zijn gebundeld, o.m. in Situations I (1947). Hij bespreekt er werk van Faulkner, Mauriac en Dos Passos en heeft vooral aandacht voor de tijdsstructuur en het vertelstandpunt. Belangrijker is zijn ‘psychanalyse existentielle’, waarin hij, als antwoord op Freud, het menselijk gedrag vanuit de vrije keuze interpreteert. In Baudelaire (1947), Saint Genet, comédien et martyr (1952) en L’Idiot de la famille (1971-1972, een studie over Flaubert) past hij deze methode toe.\nOnder invloed van het existentialisme gaat de literatuurstudie speciale aandacht besteden aan de tijdsproblematiek. In het spoor van Heidegger benadert E. Staiger de literatuur vanuit de tijdsbeleving en geeft zo impulsen aan de hermeneutiek (Die Zeit als Einbildungskraft des Dichters, 1939) en aan het genreonderzoek (Grundbegriffe der Poetik, 1946). Ook J. Pouillon (Temps et roman, 1946) en G. Poulet (Etudes sur le temps humain, 1949-1968) trachten via de analyse van de tijd het literaire wereldbeeld in kaart te brengen. Waarschijnlijk heeft Wereldoorlog II de weerklank van het existentialisme versterkt. Het drong door in de psychologie (L. Binswanger, F.J.J. Buytendijk) en in de theologie (R. Bultmann, K. Barth) en liet duidelijke sporen na in de literatuur, o.m. bij A. Camus, G. Von Le Fort en A. Seghers, en, bij ons, in het werk van J. Walravens, R. van de Kerckhove (Tijd en Mens), A. Blaman en W.F. Hermans. Zie ook fenomenologische literatuurstudie, École de Genève.
********Iemand die uitleg geeft bij een stille vertoning (tableau vivant) ter gelegenheid van een blijde inkomst of een andere feestelijke gebeurtenis in de late Middeleeuwen. Omdat deze vertoningen vaak teruggingen op Bijbelse, mythologische of klassieke voorbeelden en tegelijk een actuele (politieke) betekenis hadden, was enige uitleg doorgaans bepaald niet overbodig. Zo werden ter gelegenheid van de doopfeesten van Karel V in 1500 in Brussel vertoningen op een stellage onthuld en toegelicht door een stedelijk functionaris.
********
********In het klassiek drama en bij uitstek in de klassieke tragedie vormt de expositie de eerste van de vijf fasen die ten grondslag liggen aan de vaste indeling in vijf bedrijven, nl. expositie, intrige, climax-2, catastrofe en peripetie. In de expositie wordt de stof aangedragen die noodzakelijk is om de toeschouwer op de hoogte te brengen van wat vooraf is gegaan en die hem in staat moet stellen de rest van het drama te volgen en te begrijpen. Soms wordt de expositie gegeven in de proloog, soms is het een bodeverhaal, soms ook is het een inleiding door één van de hoofdpersonen. In Bredero's Spaanschen Brabander (1617) wordt de expositie gegeven door Jerolimo in de proloog. In Vondels Gijsbreght van Aemstel (1637) door Gijsbreght zelf (vs. 1-162). Men duidt dergelijke introducties ook wel aan met de term protasis (-1). Ook buiten het klassieke drama wordt de expositie gebruikt als inleiding voor de lezer of toeschouwer. In W.F. Hermans' Het omgekeerde pension (1953) vormt de expositie onderdeel van de neventekst.\nAls proloog komt de expositie met een soortgelijke functie ook voor in enkele middeleeuwse teksten, zoals de Reis van Sinte Brandaan (13de eeuw) en de Roman van Walewein (ca. 1200).
********Het zintuiglijk waarneembaar maken van iets innerlijks, inzonderheid van gevoelens en oordelen. In sommige perioden, bijv. de romantiek, hechtten kunstenaars en critici veel waarde aan de expressie, en gaf men prioriteit aan het scheppingsproces (vgl. genie) en aan de auteurspoëtica boven categorieën als de tekst (autotelisch), de wereld (buitentekstuele werkelijkheid) of de lezer (pragmatiek). Met de adjectief-variant ‘expressief’ wordt veelal dat type teksten aangeduid dat - in tegenstelling tot persuasieve teksten - gevoelens en oordelen van de schrijver tot uiting brengt, zoals gebeurt in lyriek of in een genre als het dagboek. Sommigen, zoals Preminger, verstaan onder de term ‘expression’ datgene wat in de retorica gerekend wordt tot het terrein van de elocutio. Een specifieke vorm hiervan is de klankexpressie.\nSynoniem: uitdrukking. Zie ook declamatie en expressionisme.
********Eén van de wijzen van corrigeren – de meest esthetische – in een codex, in een druk uit de periode van de prototypografie of de incunabeltijd of in een manuscript-2. Onder foutieve letters plaatste men punten ten teken dat ze genegeerd moesten worden. Een andere wijze van expungeren is het plaatsen van één punt voor en één punt na het weg te denken tekstdeel. Het expungeren kan met diacritische tekens in een teksteditie als volgt weergegeven worden: [.a].\nIn manuscripten wordt het plaatsen van punten onder een geschrapte tekst toegepast om die tekst weer geldig te maken (impungeren).\n\n\n\n\n\n\n\nIn regel 13 is 'denant' geëxpungeerd. [bron: W.Gs Hellinga, Kopij en druk in de Nederlanden (1962), afb. 9].
********
********Een poeta faber is een dichter-vakman bij wie de techniek overheerst, in tegenstelling tot een poeta vates bij wie de inspiratie op de voorgrond staat.
********Oorspronkelijk in het Latijn betekende ‘fabula’ een gesprek, anekdote, sprookje of toneelstuk. De term benoemde o.m. een Latijnse dramatische vorm met verschillende varianten: de fabula atellana, de fabula palliata, de fabula praetexta en de fabula togata. Het woord evolueerde later tot het Franse fabliau en gaf ook aanleiding tot fabel-1. In de middeleeuwen werd de term verder gebruikt in bespiegelingen over het fictionele karakter van teksten: zie hiervoor fabula/historia. \nIn de narratologie wordt de term fabula ook gebruikt binnen het begrippenpaar fabula/suzjet ter aanduiding van de keten van motieven van een verhaal in hun chronologische en logische volgorde. 
********
********Middelnederlandse depreciërende benaming voor een tekst die ‘waar’ pretendeert te zijn (historie, historiciteit), dan wel voor waar doorgaat, maar onwaar is (boerde, fabel-1), bijv.\nHier ne vint men no favele no bo (e) rde\nNo ghene truffe no faloerde, \nMaer vraie rime ende ware woerd\n(Jacob van Maerlant, Scolastica, ed. Gysseling 1983, vs. 27-29).\nAuteurs van rijmkronieken, zoals Jan van Boendale en Melis Stoke, maar ook auteurs van ridderromans benadrukken regelmatig dat hetgeen zij te vertellen hebben geen ‘favele’ is.
********
********In de traditionele genreleer verwijst fabel naar een kort, fictioneel verhaal of dichtwerk dat een algemeen bekende waarheid of wijsheid aan de hand van een  treffend (voor)beeld (exempel) illustreert en bevestigt. De toon van de fabel kan spitsvondig of satirisch zijn, maar ook moraliserend en belerend. Vaak is de hoofdrol voor dieren weggelegd (dierenfabel). Als voorbeeld van dit laatste beluistere men de opname van de Middelnederlandse 'De vos en de raaf' in de afdeling 'Fabels' van de website Vogala.\nDe fabel is verwant met het sprookje (volkse karakter), maar ook met de parabel en de allegorie. In tegenstelling tot de parabel, die een particulier gegeven verwerkt en die gesitueerd wordt in een concrete context (bijv. als antwoord op een vraag), stuurt de fabel aan op algemene waarheden. Van de allegorie onderscheidt de fabel zich dan weer door zijn directheid en zijn eenvoud. De transposities zijn veel minder complex en niet tot in het detail uitgewerkt. De klassieke poëtica onderscheidde de fictieve fabel van de historia (waar - zie ook fabula/historia) en het argument (waarschijnlijk).\nHoewel de Egyptische en Oudindische literatuur al fabels kende, begint de West-Europese fabelliteratuur met de vrijgelaten slaaf Aesopus (6de eeuw v. Chr.). Omdat zijn bescheiden maatschappelijke status hem niet toestond vrijuit en rechtstreeks te spreken, bedacht hij de fabel om indirect en zonder aanstoot te geven de mensen de waarheid te zeggen. Aesopus schreef zijn fabels in proza. Ze deden vooral dienst als ruw materiaal voor redenaars. Om ze hiervoor extra geschikt te maken werd bij wijze van index een promythium en bij wijze van moraal een epimythium toegevoegd. Pas in de 1ste eeuw n. Chr. werden ze tot ‘literatuur’ toen ze door Babrius in Griekse en door Phaedrus in Latijnse verzen werden bewerkt. De Phaedrische fabels werden aangevuld door Avianus en deden toen reeds dienst als schoolliteratuur. Omdat Christus zich van de parabel bediende - een met de fabel vergelijkbaar subgenre, vgl. De parabelen van Cyrillus (ed. Lelij, 1930) - verwierf de fabel zich, mede dankzij Isidorus van Sevilla (ca. 560-636), een vaste plaats in het curriculum. Middeleeuwse auteurs baseerden zich niet direct op Phaedrus, maar op de bewerking van Romulus (8ste eeuw), op welke bewerking ook de Middelnederlandse Esopet teruggaat. De term ‘esopet’ werd overigens ook gebruikt als synoniem voor een fabelverzameling (al of niet met teksten van Aesopus). Pas tegen het einde van de middeleeuwen werden de Aesopische fabels herontdekt.\nDe fabel is sedertdien steeds beoefend gebleven. De grootste bekendheid genieten de fabels van Jean de La Fontaine (1621-1695). Andere belangrijke fabeldichters zijn Gellert en Lessing. Deze laatste ontwierp overigens een theorie over de fabel. Nederlandse fabeldichters zijn: Vondel, Bilderdijk, Karel van de Woestijne, Leo Vroman en Thijs Chanowski (Fabeltjeskrant). Wegens het belerende en moraliserende karakter heeft de fabel een vaste plaats gekregen in schoolboeken en vanaf de 18de eeuw ook in de kinderliteratuur. Hedendaagse jeugdauteurs als Janosch en A. Lobel hanteren het model op een verrassend creatieve manier.
********
********
********Benaming uit de rederijkerstijd voor een komisch, satirisch of moraliserend toneel of straatspel van geringe lengte (gewoonlijk minder dan 200 verzen), vrijwel zonder intrige, met haast uitsluitend allegorische personen (allegorie) en aan het slot een zgn. factielied. Van de in totaal zeventien bekende facties zijn er zestien overgeleverd in de bundel Spelen van sinne (1562) (Het Antwerpse Landjuweel van 1561, ed. C. Kruyskamp, 1962). De enige andere, Factie oft spel voer den Coninck Philippus van Peter de Herpener, dateert van 1556. Op de uitnodigingskaart tot het Antwerps landjuweel wordt de factie met name genoemd:\nWie de beste Factie voort sal stellen, \nAchter straten doende, met een vrolijck rellen, \nDaer meest sins in besloten werdt sonderlinghen, \nEn recreatijuelijcst om vertellen, \nMaer Schimp en Onhuescheyt moety buyten vellen, \nMet een nieu dansliedeken om springhen, \nDie wint Sprincen wapen, dus wilt druck bedwinghen, \nDry Oncen swaer, En noch voor Tweede fijn, \nOns Hooftmans wapene, doet wel v dinghen, \nVan twee Oncen, thoont Broeders een Constich schijn
********Middellatijnse komische, vernuftig gecomponeerde anekdoten, vaak met erotische of scatologische inslag, geschreven door (Italiaanse) humanisten en als Poggio (1380-1459), vertaald en nagevolgd in het Nederlands als klucht (klucht-2
********Term uit de oudere literatuurgeschiedschrijving voor de roep, de goede naam van een schrijver. De studie van iemands faam is vanouds onderdeel van zijn biografie, welke vervolgens bij het nageslacht weer kan leiden tot vergroting van iemands faam in de zin van roem of vermaardheid (met opname in de canon-1 van de literatuurgeschiedenis als mogelijk gevolg). Deze postume faamvergroting kan tenslotte op zijn beurt weer onderwerp zijn of worden van een hagiografie.  \nDe evaluatie (kritiek, oordeel) van het belang van een schrijver en zijn werk, resulterend in zijn eventuele faam, wordt in de huidige literatuurgeschiedschrijving niet normatief gehanteerd, maar hooguit als feitenmateriaal bestudeerd behorend tot het object van de receptiegeschiedenis (zie receptie-esthetica). Zo kan men de faam die J. Kloos-Reyneke van Stuwe (1874-1951) in haar desbetreffende ‘biografie’ Het menschelijke beeld van Willem Kloos (1947) haar echtgenoot toedicht, als empirisch  gegeven vermeld zien in een literair-historisch handboek, terwijl deze  wetenschappelijk onbetrouwbare levensbeschrijving tegelijkertijd als bouwsteen  voor het oordeel van de literair-historicus wordt afgewezen 
********Benaming voor een literatuurbeschouwing, zowel in de literaire kritiek als in de literatuurwetenschap, die vanaf de jaren 60 van de twintigste eeuw de aandacht vestigt op de problematiek van de vrouw als auteur, als romanpersonage of als lezer. Centrale gegevens zijn de afwijzing van de vanzelfsprekendheid waarmee typisch mannelijke categorieën en normen geüniversaliseerd worden, de verwerping van de seksegebonden stereotypen en de zoektocht naar de eigen identiteit. Dat leidt vaak tot een in twijfel trekken van de traditionele literaire canon-1, waarvan de eenzijdigheid wordt aangeklaagd en gecorrigeerd: vrouwen met literaire interesses kregen in het verleden amper een kans in een door mannen gedomineerd literair systeem. Ze werden vervolgens een tweede keer benadeeld door de literatuurgeschiedenis die tot voor kort door mannen werd geleid. \nAls voorlopers van feministische literatuurkritiek worden gewoonlijk Virginia Woolf (A room of one’s own, 1929) en Simone de Beauvoir (Le deuxième sexe, 1949) vermeld. Soms wordt een onderscheid gemaakt tussen de feministen die de verschillen tussen man en vrouw trachten te relativeren en, anderzijds, zij die deze verschillen net proberen te beklemtonen. In verband hiermee worden soms de Anglo-Amerikaanse en Franse feministen tegenover elkaar gesteld. De eersten, ook wel eens de niet-essentialisten of relativisten genoemd, leggen de nadruk op het empirisch-sociologisch aspect en houden zich vooral via historisch onderzoek bezig met de verdrukte positie van de vrouw. De Franse ‘essentialisten’ ontkennen dat cultureel-maatschappelijk aspect niet, maar leggen primair de klemtoon op diepere biologisch-psychologische verschillen en proberen theoretische verklaringsstructuren op te bouwen, deels gesteund op de psychanalytische theorie van J. Lacan (J. Kristeva, H. Cixous, L. Irrigaray), om de vrouwelijke stem of taal af te grenzen van de rationeel-mannelijke. Zij betogen dat er een typisch vrouwelijke schrijfwijze bestaat (zgn. écriture féminine). Vrouwen zouden, meer dan de pragmatisch ingestelde mannen, gevoelig zijn voor de fundamentele veelvoudigheid en onbepaaldheid van taal.\nDe feministische kijk op literatuur heeft in de literaire en academische wereld burgerrecht verworven. In de praktijk zijn er verschillende mogelijke benaderingen: herwaardering van schrijfsters die door hun sekse niet de aandacht kregen die ze verdienen
********Literatuur die de aandacht richt op de problematiek van de vrouw, in het bijzonder op de sociale positie van de vrouw. Daarbij staat het streven naar gelijkberechtiging van de seksen centraal. Feministische literatuur tracht duidelijk te maken dat vrouwen in een achterstandspositie verkeren ten opzichte van mannen, omdat in de maatschappij de mannelijke normen en waarden als algemeen geldend worden gehanteerd en vrouwen daaraan altijd onderworpen zijn geweest. Het vanzelfsprekende karakter daarvan wordt aangevallen en de eigen identiteit van de vrouw wordt daar tegenover gesteld en haar waarden worden als alternatief benadrukt.\nHet feminisme heeft zich grosso modo gemanifesteerd in twee golven, waarvan de eerste zich aandiende in de tweede helft van de 19de eeuw. Doorgaans wordt in Nederland A.L.G. Bosboom-Toussaint met haar roman Majoor Frans (1874) als voorloopster gezien. Andere feministische auteurs uit die periode zijn o.m. Betsy Perk, Mina Kruseman, Cornelie Huygens, Cecile Goekoop de Jong van Beek en Donk en Anna de Savornin Lohman. Feministische tijdschriften uit die jaren waren o.m. Ons Streven en Onze Roeping.\nDe tweede golf begon aan het eind van de jaren 60 van de 20ste eeuw met auteurs als Hannes Meinkema, Anja Meulenbelt, Monika van Paemel en wat later Renate Dorrestein en Kristien Hemmerechts. Ook nu verschenen feministische tijdschriften, zoals Opzij (vanaf 1972) en Chrysallis (1978-1981). Er werden specifieke uitgeverijen voor vrouwenliteratuur opgericht, zoals An Dekker (Amsterdam) en Sara (Nijmegen). In het literatuuronderwijs aan de universiteiten werd speciale aandacht gevraagd en verkregen voor vrouwenliteratuur, hetgeen resulteerde in speciaal gecreëerde afdelingen, leerstoelen of vakgroepen Vrouwenstudies. De feministische literatuur ging aldus gepaard met de opkomst van een feministische literatuurkritiek, die later verbreed werd tot de gender studies.\nFeministische literatuur behoort vanwege het emancipatoire karakter tot de geëngageerde literatuur (engagement). Inmiddels zijn vrouwelijke auteurs zo talrijk en zo zichtbaar aanwezig in het literaire bestel, en is de problematiek van het feminisme zo sterk doorgedrongen in bredere maatschappelijke lagen, dat het begrip feministische literatuur zijn scherpe aflijning heeft verloren. Zelfs in de meer commerciële vormen van de hedendaagse literatuur is de feministische thematiek sterk aanwezig (bijv. chicklit). In de mate dat feministische romans wel eens vrijmoedig inzake seks zijn, kan hun succes wijzen op een recuperatie door de mannelijke ideologie. Ook heel wat werken uit de postkoloniale literatuur hebben een feministische inslag
********
********Term uit de paleografie voor de geen taalkundige betekenis dragende elementen (illustraties en lijnen die tekstgeledingen aanbrengen) in een bron. Bij de transcriptie dienen de figurae onderscheiden te worden van de signa (signum), de lettertekens.
********Strikt genomen een boek gedrukt in folio-1-formaat, maar doorgaans gebruikt voor ieder boek van grote afmetingen. 
********Term uit de bibliografie voor een formaat, dat verkregen wordt door een vel eenmaal te vouwen. De bibliografische aanduiding is gewoonlijk: ‘in-fol.’, ‘fol.’ of ‘2o’. Omdat de hoeveelheid bindtouwtjes in de rug te groot zou worden, worden meestal meer folio-katernen in elkaar geschoven. Men krijgt dan folio-in-vieren of fol.-in-4 (nl. een katern van vier bladen), folio-in-zessen of fol.-in-6 (een katern van zes bladen), folio-in-achten of fol.-in-8 (een katern in acht bladen) enz. Bij folioformaat lopen de kettinglijnen verticaal en het watermerk zit in het midden van één van de twee bladen van het katern.\nDe aanduiding ‘fol.’ wordt ook gebruikt als afkorting van ‘folio’, een verbogen vorm van folium (blad-2). Omdat folioformaat het grootste bibliografische formaat is, zijn de daarin gedrukte werken ook wat afmetingen betreft het grootst
********Omdat het gedurende de middeleeuwen gebruikelijk was de bladen (blad-2) van een codex of incunabel te nummeren en niet de bladzijden (paginering), telt men in (beschrijvingen van) middeleeuwse handschriften en vroege gedrukte boeken niet de pagina's maar de bladen. De voorzijde van een blad – in beschrijvingen aangeduid met ‘fol.’ van folium – noemt men de recto-zijde, de achterkant de verso-zijde. Het foliumnummer staat normaal gesproken in de rechter bovenhoek van de recto-zijde. Ouder is de foliëring van de verso-zijde in het midden van de bovenmarge. Als een handschrift in kolommen geschreven is, telt men de kolommen met een letter, bijv. fol. 12a, waarmee de eerste kolom op het twaalfde blad recto-zijde bedoeld wordt.\nIn drukken van de 15de tot halverwege de 19de eeuw vindt daarnaast ten behoeve van de binder de aanduiding van de bladen plaats door middel van een katernsignatuur onderaan een aantal bladen van een katern.
********Term uit de paleografie voor zorgvuldig en gedisciplineerd geschreven boekschrift met een uitgesproken kalligrafisch (kalligrafie) karakter. De formata of littera formata bezet het hoogste niveau in een door Lieftinck geïntroduceerde indeling naar niveau van het schrift
********Benaming – doorgaans in afwijzende zin gebruikt – voor een literatuurbeschouwing die zich te eng zou concentreren op de formele of technische kant van literaire kunst en daardoor onvoldoende oog zou hebben voor de inhoudelijke (spirituele, ethische, politieke...) dimensies ervan.\nIn dergelijke zin was het de negatief bedoelde benaming voor de literair-kritische school van het Russische formalisme (ca. 1915-1930). De Russische formalisten stonden een ergocentrische of autonomistische benadering van literatuur voor (autonomiebewegingen) en verzetten zich daarbij tegen toen vigerende literatuurbenaderingen als Geistesgeschichte, positivisme en de materialistische literatuurstudie. Vooral dit laatste was onaanvaardbaar voor de communistische autoriteiten, die spoedig een totalitaire koers gingen varen en de ‘formalisten’ gingen onderdrukken. Maar buiten de Sovjet-Unie werd de term spoedig een neutrale aanduiding voor deze literatuur-wetenschappelijke school.\nLater werd de term formalistisch wel eens gebruikt in uitbreidende en (alweer) afwijzende zin door post-structuralistisch geïnspireerde critici (zie deconstructie). Hij geldt dan als een negatieve benaming voor theorieën en methodes die de literatuur met ‘naïef-wetenschappelijke’ precisie of objectiviteit willen benaderen en daarbij ‘onvoldoende’ oog hebben voor allerlei ideologische en andere oncontroleerbare betekeniseffecten van de taal. De term kan dan even goed slaan op het Russisch formalisme als op het New Criticism, de Praagse school, het structuralisme of de moderne stilistiek.\nAls een criticus de term formalistisch gebruikt in de beschrijving van een literair werk, wordt daarmee bedoeld dat de auteur een oppervlakkig spel met vormeffecten zou hebben nagestreefd i.p.v. een  integratie van vorm en inhoud.
********Aanduiding voor een vaste reeks woorden (collocatie) die gebruikt wordt in specifieke omstandigheden. Men denke hierbij aan vaste uitdrukkingen in ambtelijk of juridisch taalgebruik (\"echt en waarachtig verklaard\"), of bij bepaalde rituelen (\"Ik doop u in de naam van de Vader, de Zoon en de Heilige Geest\"). Formules komen ook voor in het dagelijkse taalgebruik (\"aangename kennismaking\", \"met oprechte hoogachting\", enz.), al is hier meer ruimte voor variatie in de verwoording.\nOnder invloed van M. Parry werd vanaf de late jaren 1920 de term ook gebruikt in onderzoek naar orale literatuur, m.n. ter aanduiding van min of meer vaste woordenreeksen die de dichter steeds ten dienste staan voor bepaalde narratieve of beschrijvende functies. Denk aan openingsformules als \"Er was eens...\" of aan het epitheton ornans.
********Van oorsprong laatmiddeleeuwse, door B. Kruitwagen opnieuw geïntroduceerde, benaming voor de grootste van de drie schriftsoorten (fraterschrift) die door de Broeders des Gemeenen Levens (Moderne Devotie) gebruikt werd voor het schrijven van boeken. De fractura of fractuur, een ‘gebroken’ lettervorm, is een reactie op de gotische littera textualis formata en werd vooral gebruikt voor opschriften. De beide andere soorten heten bastarda en rotunda.\nPogingen om een nomenclatuur op te stellen die gebaseerd is op de middeleeuwse benamingen, moesten worden gestaakt: het aantal gebruikte termen was veel te groot en te verwarrend en strikte definities konden nauwelijks gegeven worden.\nTegenwoordig gebruikt men de door G.I. Lieftinck ontwikkelde nomenclatuur, die overigens ontstaan is uit pogingen om op basis van Kruitwagens studie de nomenclatuur van de Broeders van het Gemene Leven te reconstrueren.\n\n\n\n\n\n\n\nFractura, een half gebroken/half gerond lettertype. [bron: K.F. Treebus, Tekstwijzer (19884), p. 29].
********Door een auteur bewust onvoltooid gelaten tekst, bijv. omdat door een verdere uitwerking ervan het oneindige van de stof of het thema geweld zou worden aangedaan. In de Duitse Frühromantik bijv. gold het fragmentarische als een teken van menselijke eindigheid. Geconfronteerd met de chaotische werkelijkheid kan de auteur geen afgesloten, coherente taalconstructie afleveren. Maar ook later, in de romantiek (Goethe, Schlegel, Arnim e.a.), werd het fragmentarische gezien als een ‘synthetische’ vorm, als een universeel en ‘modern’ genre dat andere genres incorporeert omdat alles met alles samenhangt zonder ooit één geheel te vormen. In het postmodernisme komt men op deze opvattingen terug en verbindt men ze met het onherstelbare verlies van de greep op het geheel en de daarmee gepaard gaande verkruimeling van het subject. Dit type fragmenten wordt dus duidelijk bepaald door de literatuuropvattingen van hun auteurs.\nIn het Nederlandse taalgebied werden fragmentarische teksten o.m. geschreven door Lodewijk van Deyssel, bijv. in De zwemschool (1891) en in Menschen en bergen (1891). Bij Van Deyssel gaat het echter niet zozeer om het oneindige, als wel om de momentopname van de sensatiebeleving (sensitivisme). Dat soort stukken werden vaak ook schets genoemd.\nEen ander type fragmenten vindt zijn oorsprong in het meer door improvisatie geleide schrijven. Flitsende invallen, kernachtige, soms niet-systematisch uitgewerkte, vaak lapidaire voorstelling van denkbeelden leveren evenzovele fragmentarische teksten op. Bekend werden dit soort fragmentarische stukken van Nietsche, Novalis en die van Multatuli in zijn Ideën (1862-1877).
********Werk dat onvolledig is doordat bij de overlevering stukken, soms bijna gehele teksten, verloren gingen. Soms ook werd slechts een gedeelte van een tekst bewaard omdat die door de auteur nooit werd voltooid, bijv. door ziekte, overlijden of door gebrek aan inspiratie. Veel middeleeuwse (literaire) teksten zijn verminkt overgeleverd, vaak in slechts een deel van het geheel. Meestal betreft het fragmenten van perkament, maar fragmenten van papier komen ook voor. Als fragmenten heel klein of niet te identificeren zijn, spreekt men van membra disiecta.\nHet fragment kan een perkamenten dubbelblad zijn dat als omslag werd gebruikt. Ook werd perkament in boekbinderijen tot repen versneden om dienst te doen als hartstrookje (om insnijden van het bindtouw in het papieren katern te voorkomen), als bladwijzer of als maculatuur (ter versteviging van de boekband).\nDe fragmenten van één en hetzelfde boek kunnen over vele bibliotheken verspreid zijn
********Begrip dat, vooral onder invloed van het latere Russisch formalisme (Tynanov) en de Praagse school  (met Roman Jakobson als verbindingsfiguur), op verschillende niveaus in de literatuurwetenschap (ook de taalkunde, de tekstwetenschap, enz.) gebruikt wordt. Het kan betrekking hebben op tekstonderdelen, tekstkenmerken of gehele teksten, maar in alle gevallen richt het de aandacht op wat de bedoelde eenheid ‘doet’ eerder dan op wat zij zou ‘zijn’. Dit betekent dat men de betreffende eenheid binnen een bredere context plaatst en op zoek gaat naar relaties van wederzijdse beïnvloeding en afhankelijkheid binnen dat groter geheel.\nEen dergelijke interesse in functies eerder dan essenties kenmerkt begrippen als foregrounding en autofunctie/synfunctie en het recentere teksteem. Het ligt aan de basis van het communicatiemodel van Jakobson dat de poëtische functie plaatst naast andere mogelijke functies van taaluitingen (conatieve, emotieve, fatische, metalinguale, referentiële). Literaire taal zou dan speciaal gekenmerkt zijn door haar dominerende poëtische of esthetische functie. In dezelfde traditie zijn ook de sovjetsemiotiek, de polysysteem(theorie) en de systeem(theorie) sterk schatplichting aan het functionele model. \nDe functionele benadering heeft ook zijn sporen nagelaten in de narratologie. Ook hier werd een belangrijke aanzet gegeven vanuit het Russisch formalisme, met name in het het werk van Vladimir Propp, die in zijn analyse van Russische sprookjes 31 functies onderscheidde. Functie betekent hier dan dat de handeling van een personage bepaald wordt door haar specifieke bijdrage tot de ontwikkeling van het geheel der gebeurtenissen. Op grond daarvan wordt in het Franse structuralisme (R. Barthes) een onderscheid gemaakt tussen enerzijds kernfuncties (fonctions cardinales), die a.h.w. het skelet van een verhaal uitmaken, en anderzijds katalyserende functies (catalyses), die de ruimten tussen die kernen opvullen. Samen met indices en informanten (die de sfeer van het gebeuren bepalen, resp. de gebeurtenissen en personages situeren in tijd en ruimte) vormen zij de zgn. ‘functionele syntaxis’ van het verhaal. Zie ook actant.
********
********Term uit de (middeleeuwse) poëtica voor een personage in een literaire tekst dat niet van vlees en bloed is, maar allegorisch (allegorie), bijv. de personages die de ik-figuur in de Roman van de Roos ontmoet: vrouwe Bliscap, heer Deduut, jonkvrouw Ledicheit enz. Ook het rederijkerstoneel maakt een overvloedig gebruik van figurae, bijv. Den spieghel der salicheit van Elckerlijc (ed. Vos, 1967), waarin de hoofdpersoon model staat voor ‘elk mens’. De rederijkers voeren in hun stukken bovendien een aparte categorie figurae op, de zinnekens, die negatieve gevoels- en gemoedsaandoeningen personifiëren en vaak zelfs expliciet deze ondeugden als naam dragen. Daarnaast kent de middeleeuwse literatuur personages die weliswaar als mensen van vlees en bloed geportretteerd worden, maar die in wezen figurae zijn, bijv. de ‘moeye’ in Mariken van Nieumeghen, die getuige haar rituele zelfdoding – zwaard door de keel – geïnterpreteerd moet worden als een verbeelding van de hoofdzonde Ira (woede).
********Topos uit de beeldende kunst en literatuur waarin de voortdurende nabijheid van de dood verbeeld of verwoord wordt. Het memento mori geeft uitdrukking aan het middeleeuwse wereldbeeld, waarin het leven op aarde als slechts tijdelijk wordt beschouwd. Alles daarvan wordt beschouwd als ijdelheid (het zgn. vanitas-thema), alleen het leven na de dood is eeuwig. Bovendien gelooft men dat de dag van het Laatste Oordeel nabij is. De mens wordt erop gewezen geen aardse goederen en genoegens na te streven en het begaan van zonden te vermijden
********Begrip uit de Bijbelinterpretatie, exegese en hermeneutiek voor drie van de vier betekenissen die aan een tekst kunnen worden toegeschreven: de sensus anagogicus, de sensus litteralis en de sensus moralis. Daarnaast is er nog de sensus typologicus die ook vaak sensus allegoricus-1 wordt genoemd.
********
********Een van de taken van de redenaar (officia oratoris) is de memoria, het uit het hoofd leren van de rede, waarbij de mnemotechniek kon helpen. Het memoriseren speelde ook een grote rol op de Latijnse School waar de leerling zich door voortdurende repetitio en exercitatio een rijke voorraad aan onderwerpen en wendingen (copia rerum en copia verborum) moest eigen maken. Zo zegt Constantijn Huygens in zijn autobiografie:\nWelnu, omdat men ons in een verder stadium moest wijzen op tropen en figuren, waren er, zoals ik al zei, woorden nodig, waarmee de dingen konden worden aangeduid die wij voor de leraar uit het hoofd moesten kunnen opzeggen.\n(Constantijn Huygens, Mijn jeugd, ed. C.L. Heesakkers, 1987, p. 43).
********Term uit de poëtica voor een gekunstelde, van het natuurlijke chronologisch verloop van de tijd afwijkende, beschrijving van gebeurtenissen (anachronie), dit in tegenstelling tot de ordo naturalis. Zo is het in literaire teksten niet ongebruikelijk met een spectaculaire gebeurtenis of dito traumatische ervaring te beginnen (in medias res), waarvan later de voorgeschiedenis verteld wordt.
********Een poeta laureatus is sinds de Romeinse tijd een door de overheid of kunstbroeders met een lauwerkrans ‘gekroond dichter’. De laurier is het symbool van de god van de kunsten, Apollo. Omdat de bekroning vaak door keizers of koningen werd verleend, werd de poeta laureatus dikwijls een bezoldigd hofdichter. Dit gebruik werd in Engeland heringevoerd in 1668 toen J. Dryden tot poet laureate werd benoemd
********Similitudines zijn voor de bewijsvoering (argumentatio), in het kader van de inventio, voor de redenaar van groot belang. De betrokken zaak wordt vergeleken met zaken uit de natuur. Met name in de emblematiek wordt veel gebruik gemaakt van de similitudo. Een breed uitgewerkte similitudo wordt tot allegorie
********Einde van een zin in het Latijnse kunstproza gebaseerd op de lengte van de laatste twee woorden en de plaats van het accent (cursus). Bij de cursus planus (vlak, eenvoudig verloop) moest het laatste woord (of woordengroep) drie lettergrepen tellen. Bijv. ' ...(inflam)mávit ardóre' (zie ook finale adonius).
********Term uit de retorica voor argumenten zonder eigenlijke argumentatieve functie
********
********
********In het algemeen taalgebruik verstaat men onder genie een uitzonderlijke natuurlijke aanleg of begaafdheid en originaliteit van de geest. De term wordt vooral toegepast op bijzondere artistieke of wetenschappelijke scheppingskracht. \nHet literaire geniebegrip ontstond in de loop van de 18de eeuw. In Engeland legde de neoplatonist Shaftesbury in zijn Letter concerning enthusiasm (1708) er de grondslag voor door een natuur- en persoonlijkheidsfilosofie uit te werken waarin de mens zich kon uiten door middel van zijn verbeeldingskracht. Die verbeeldingskracht was voor Shaftesbury een persoonlijke, spontane kracht van de ziel om schoonheid te scheppen. Het genie had voor hem een bijna goddelijke dimensie en wordt een tweede godheid genoemd. Literatuur en mystiek zijn bij hem dan ook verwant. E. Young, door Shaftesbury beïnvloed, spreekt in zijn Conjectures on original composition (1759) over ‘Genius is a God within’. Het kunstenaarschap is zijns inziens een aangeboren gave en geen vaardigheid: belangrijk zijn originaliteit en spontaneïteit. Dergelijke opvattingen gingen in tegen de normatieve poëtica, zoals die gedurende het classicisme voor het scheppingsproces van de kunstenaar had gegolden.\nGelijkaardige ideeën zijn terug te vinden in Frankrijk (Diderot) en Duitsland (Hamann, Herder). Invloedrijk werd de formulering van Immanuel Kant over het genie als een belangrijke eigenschap van de kunstenaar: voor beoordeling van kunst wordt smaak vereist
********
********Een van de klassieke oefeningen op de retorenscholen (zie retorica). Een controversia was een rede over een verzonnen juridisch geschil.
********Begrip uit de retoriek (gerechtelijke rede) dat refereert aan de verdedigingsposities van een redenaar bij een debat met de aanklager. Deze juridische stellingname behoort tot het domein van de inventio, meer bepaald tot de intellectio. De leer van de constitutio, ook statusleer genoemd, wordt beschouwd als de ‘summa quaestio’. De verdediger kan de volgende vier posities innemen: status coniecturalis, status definitionis, status qualitatis en status translationis:\n- De status (of constitutio) coniecturalis betreft de vraag of de beschuldigde de misdaad heeft begaan (‘an fecerit’). De verdediger ontkent de feiten of zijn betrokkenheid (‘Ik nam dat voorwerp niet weg’).\n- De status definitionis of constitutio definitiva wil de feiten juridisch definiëren en stelt de vraag naar de precieze daad (‘an hoc fecerit’). De verdediger geeft de feiten wel toe, maar verzet zich tegen een voor hem ongunstige juridische bepaling (‘Het ging niet om diefstal
********
********Term uit de creatieve analyse voor een gelezen tekstdeel (woord, woordgroep, enz.) waarop de lezer in een proces van linaire lezen terugkijkt. Zo is de eerste regel van het door Hellinga en Van der Merwe Scholtz onderzochte gedicht ‘Om mijn oud woonhuis peppels staan’ van Leopold voor de lezer die bezig is met vs. 2 van het gedicht en die kan terugkijken op vs. 1, te beschouwen als de forma formata binnen een bepaalde fase van zijn leeswerk. Vs. 2 behoort op dat moment tot de forma formans, omdat de desbetreffende leesact in die leesfase nog bezig is en niet voltooid. Het  laatste onderdeel van de forma formata binnen het geheel van leeshandelingen is het slotwoord c.q. de slotpunt van het gedicht:\nOm mijn oud woonhuis peppels staan\n  'mijn lief, mijn lief, o waar gebleven'\neen smalle laan\nvan natte blaren, het vallen komt.\n[...]\nEr woont er een voorovergebogen\n  'mijn lief, mijn lief, o waar gebleven'\nmet leege oogen\nen die zijn vrede en rust niet vindt.\n(J.H. Leopold, Verzamelde verzen 1886-1925, ed. H.T.M. van Vliet, 2006, p. 65)
********Gezaghebbende uitspraak over een universele waarheid (sententia). De autoriteit kan een beroemd antiek auteur (auctor) zijn, een kerkvader of apostel of de door de tijd geadelde literaire traditie (consuetudo). Het beroep op een autoriteit is een gebruikelijk topos in de Middelnederlandse literatuur, met name in de proloog, maar ook op andere plaatsen in de tekst waar dit nodig of op zijn plaats is, zoals ook Jan van Boendale voorschrijft in ‘Hoe dichters dichten sullen ende wat si hantieren sullen’:\nAuctoriteite, als ic versta,\nende exemple daertoe mede\nsullen hebben propre stede\ndaer hem behoort te stane\nna datter materien hoort ane.\n(Der leken spieghel, ed. De Vries, 1844-1848, B. III, C. 15, vs. 28-32)\nZo beroept Jacob van Maerlant zich in de beginregels van Sinte Franciscus leven op apostolisch gezag:\nDese werelt trect ten ende,\nAls mi dinct, met groter scende,\nNa dat ons die apostel seget\n(Sinte Franciscus leven, ed. Maximilianus, 1954).\nGedurende de 16de en 17de eeuw werden verzamelingen van gezaghebbende uitspraken aangelegd, bijv. Erasmus' Adagia (1500), H.L. Spiegels Byspraax almanack (1606), Jacob Cats' Spieghel van den ouden ende nieuwen tijdt (1632) en Johan de Brunes Nieuwe wyn in oude le'er-zacken (1636).
********Middellatijnse benaming voor zowel strofische liederen (lyriek), bijv. de Carmina burana, als heldenliederen (epiek, epos), bijv. het Carmen de Hastingiae proelio (ed. Morton en Muntz, 1972) van Guy van Amiens (1058-1075) waarin de slag bij Hastings (1066) bezongen wordt.
********Term uit de dramaliteratuur waarmee wordt aangegeven dat er een hogere macht (god, engel) optreedt, die door middel van een toestel op het toneel wordt neergelaten of verheven om een soort eindoordeel over de handeling uit te spreken. Vaak heeft de deus ex machina de bedoeling een moraal aan het stuk te verbinden of een scheidsrechterlijk oordeel uit te spreken, waardoor de ontknoping wordt bewerkstelligd.\nDe deus ex machina wordt vaak gezien als een noodgreep van de auteur om aan het slot van het stuk alsnog tot een aanvaardbare oplossing te komen, maar dit is in feite een waardeoordeel dat sterk afhankelijk is van de tijd en de geldende opvattingen over toneel. In het klassieke Griekse drama (Euripides, 5de eeuw v. Chr.) was het gebruik van de deus ex machina heel normaal.\nBekende Nederlandstalige voorbeelden zijn het optreden van de aartsengel Rafaël in Vondels Gysbrecht van Aemstel (1637) of het verschijnen van Apollo in Orestes (1976) van Hugo Claus.\n\n\n\n\n\n\n\nToneel met waterval en zinkluiken. [bron: R.L. Erenstein (red.), Een theatergeschiedenis der Nederlanden (1996), p. 259].
********Term uit de retorica voor een trapsgewijze voortschrijdende en naar een climax-1 of anticlimax toewerkende anadiplosis: op het herhaalde begrip wordt voortgeborduurd met een ander begrip, dat op zijn beurt herhaald wordt en zo verder (Gr. synoniem epiploce < epi-plokè = verbinding). Bijv. het bekende kinderliedje:\nIn Holland staat een huis\nIn dat huis daar woont een heer\nEn die heer die kiest een vrouw\nenz.\nEen ander voorbeeld is de volgende aan een Engels watermerk ontleende gradatio:\nLompen maken papier\nPapier maakt geld\nGeld maakt banken\nBanken maken leningen\nLeningen maken bedelaars\nBedelaars maken lompen!\n(Chr. Schriks, Presse-papier. Spreuken, spreekwoorden, gezegden en aforismen over het verschijnsel papier, 1983, p. [13]). 
********Aan de titelopschriften van de teksten zelf ontleende benaming van vier Middelnederlandse toneelstukken, bewaard gebleven in het omstreeks 1410 (af)geschreven handschrift-Van Hulthem. De eerste drie: Esmoreit (ed. Duinhoven, 1979), Gloriant van Bruuyswijc (ed. Stellinga, 1976) en Lanseloet van Denemerken (ed. Roemans en Van Assche, 1982), doorgaans dé abele spelen genoemd, leunen wat betreft hun stof, thema’s en motieven sterk aan bij de oudere (aristocratische) hoofse literatuur. Hierdoor zijn deze stukken uniek binnen de West-Europese letterkunde.\nHet vierde abele spel Vanden winter ende vanden somer (ed. Stellinga, z.j.) is allegorisch van karakter (allegorie) en heeft zijn wortels in de rituelen van de plattelandscultuur. Op elk abel spel volgt een sotternie, een komische uitsmijter: Esmoreit en Lippijn, Gloriant en Die buskenblazer, Lanseloet en Die hexe, Winter ende somer en Rubben.\nHet woord abel betekent zo veel als: mooi, goed, vernuftig, kunstig. De genoemde stukken werden wellicht aangeduid met die term om ze te onderscheiden van hun boertige tegenhangers in hetzelfde handschrift. Zij zijn voor zover bekend geen bewerkingen van reeds bestaande (epische) teksten, maar ‘oorspronkelijke’ dramatische creaties. Omdat de abele spelen nauwelijks regie-aanwijzingen bevatten, en speeldrama's doorgaans in rollen werden uitgeschreven, interpreteert men ze in de vorm waarin ze overgeleverd zijn wel als leesdrama. Het handschrift-Van Hulthem echter heeft mogelijk gefungeerd als een scriptorium-codex, waaruit kopers teksten konden kiezen om te laten afschrijven (een aanwijzing daarvoor is dat aan het einde van iedere tekst het aantal verzen wordt vermeld). Het is derhalve mogelijk dat de teksten weer op toneelrollen werden gekopieerd ten behoeve van een toneelgezelschap. Van Lanceloet van Denemerken zijn overigens Zeeuwse rederijkersrollen overgeleverd.\nRecent is de benaderingswijze om de abele spelen te beschouwen als exponenten van de middeleeuwse, door een burgerlijke ideologie bepaalde, stadsliteratuur.
******** Oorspronkelijk was acta de aanduiding voor verslagen van handelingen afkomstig van de Romeinse senaat, van volksvergaderingen en van gezagsdragers van het Romeinse rijk, later voor die van de keizer. Sinds C. Julius Ceasar sprak men van acta diurna (Lat. diurnus = dagelijks) of acta urbana (Lat. urbanus = van de stad), witte borden (vgl. album) die voor dergelijke berichtgeving op het forum zorgden. Deze vorm van informatie bleef de gehele Romeinse tijd door bewaard en de inhoud ervan werd steeds uitgebreider.\nLater werd de term ‘acta’ ook gebruikt voor de handelingen der apostelen in het apocriefe Acta Apostolorum (2de en 3de eeuw) opgetekend en voor de heiligenlevens en martelaarsboeken, de zgn. Acta Sanctorum (70 dln, vanaf 1643) en de Acta Martyrum. Zie in dit verband ook hagiografie.\nAls term uit de archivistiek kreeg acta ook de betekenis van notulen. 
********Term uit de retorica voor het levendig voor ogen stellen van de stof, zodanig dat het door de opeenstapeling van al dan niet reële maar wel waarschijnlijke details lijkt alsof de auteur erbij aanwezig geweest is. Bijv. de beschrijving van het schild van Achilles in Homerus’ Ilias, zang XVIII. Middelen om het ooggetuigenverslag zo levendig mogelijk te maken zijn het gebruik van de tegenwoordige tijd, bijwoorden van plaats en de directe rede. In de narratio wordt vaak gebruik gemaakt van evidentia. De teichoskopie is een evidentia door een personage, niet door de auteur. Verwante termen voor evidentia zijn in het Latijn demonstratio (aanschouwelijkheid), descriptio (beschrijving-1 of schildering) en illustratio (verlichting, toelichting)
********Herdenkingsbundel van vrienden en leerlingen ter nagedachtenis van een overledene, bijv. E. van Lokhorst & B. Voeten (red.), In memoriam M. Nijhoff (1953), en G. van Eemeren & F. Willaert (red.), 't Ondersoeck leert. Studies over middeleeuwse en 17de-eeuwse literatuur ter nagedachtenis van prof. dr. L. Rens (1986). Zo'n herdenkingsbundel bevat gewoonlijk onder meer een biografie en bibliografie van de overledene. 
********
********
********De eerste regel van een tekst in een codex of incunabel die het begin van de tekst aangeeft, ook initium genoemd. Omdat middeleeuwse (literaire) werken meestal geen titel hebben in de huidige betekenis van het woord (gedrukte teksten hebben vaak een titelpagina), is het geven van de beginregels een vast onderdeel van de beschrijving van handschriften en incunabelen (bibliografie, codicologie). Aan de hand van deze incipits zijn indexen (index-1) samengesteld, die kunnen dienen als hulpmiddel bij tekstidentificatie, bijv. L. Thorndike & P. Kibre, Catalogue of incipits of Mediaeval scientific writings in Latin (19632). In ruime zin is incipit de beginpassage van een tekst of een verhaal: zo kent Calvino’s Als op een winternacht (1979) tien incipits. \nNaar analogie met de term incipit ontstond explicit, afgeleid uit de formule ‘explicitum est’ (Lat. het is afgewikkeld). Daarmee werd verwezen naar het afwikkelen van de papyrusrol. Later diende de term in het algemeen om de slotformule (subscriptio-2) van handschriften en eerste drukken, ook wel van afzonderlijke hoofdstukken, aan te duiden. \nLiederen en gedichten zijn nu (ook) nog vaak op beginregel geordend.\n\n\n\n\n\n\n\nIncipit (\"Hier begint...\") en initiaal aan het begin van Marco Polo's verslag over zijn reizen in China (1483). [bron: Bibliopolis]
********Term op het gebied van de beeldspraak voor het ‘derde’ (cf. etymologie) of de ‘grond’ van een vergelijking, ook wel ‘punctum comparationis’ (Lat. het punt van vergelijking) genoemd. Het gaat om datgene in de metafoor wat gezien kan worden als het punt van overeenstemming tussen het eerste (het beeld) en het tweede punt (het verbeelde). Zo is in de zin ‘een boom van een vent’ bijv. de grootheid, de lengte en de sterkte het tertium comparationis van het beeld (‘boom’) en het verbeelde (‘vent’). Bij sterk poëtische metaforen is dit punt van overeenstemming niet vooraf gegeven maar maakt precies deel uit van de interpretatie van de metaforiek.\nIn bredere zin vormt het ook de basis voor gelijkenis, parabel, exemplum, fabel, enz. die eveneens op een vorm van analogie-1 zijn gebaseerd.\nZie ook simile.
********Begrip uit de retorica met betrekking tot de aanvang van een (juridische) redevoering (bij uitbreiding: van een tekst), waarin de advocaat van de beschuldigde partij (genus admirabile) tracht de vooringenomen stemming van het publiek in zijn voordeel om te buigen door het achtereenvolgens aandachtig (attentum parare), welwillend (benevolum parare) en volgzaam (docilem parare) te maken, de eigen zwakheid of beperktheid in het licht te stellen (bescheidenheidsformule) of de aangesprokenen te prijzen of heil toe te wensen. Een voorbeeld van dit laatste vindt men in de rede van Chryses tot de Grieken in Ilias, I van Homeros: ‘Atriden, gij allen, goed gewapende Grieken, mogen de goden …het U geven Troje te verwoesten en behouden naar huis terug te keren’. Deze techniek is ook terug te vinden in menige Middelnederlandse proloog, bijv.\nNu hoert na mi, ic sal beghinnen\nEne aventure tellen van minnen,\nDie den dorperen no den doren\nNiet bestaet, dat sise horen,\nMaer die redene merken connen,\nEnde van minnen hebben ghewonnen\nBeide bliscap ende rouwe,\nSijt clerc, zijt leec, zijt hoefsche vrouwe,\nDien annics datter wese bi,\nDaer dese aventure vertellet si.\nOec en willics niet verbieden\nTe hoerne allen hoefschen lieden,\nDie evel ende ghoet bekinnen.\n[enz.]\n(Diederic van Assene, Floris ende Blancefloer, ed. Mak, 19804, vs 1-13).\nWie van de toehoorders na het horen van deze woorden zou weglopen, kwalificeert zich als dorper en dwaas, als bot en dom.\nOok de lijkrede op Janus Dousa van Petrus Bertius (1604
********Latijnse formule die samenvat wat eeuwenlang als taak van de literatuur werd beschouwd: ‘het nuttige gepaard aan het aangename’. Zij is afkomstig uit de Ars Poetica  (Ad Pisones) van Horatius (ca. 20 v. Chr.). Hij schrijft er dat de dichter kan proberen te behagen (delectare), van nut te zijn door onderrichting (monere) of allebei te combineren
********Term uit de paleografie voor de schrijfbeweging. Het schrift, datgene wat op de schriftdrager terechtkomt, is het resultaat van een beweging. Afhankelijk van de aard van het materiaal (soort pen, soort materiaal waarop geschreven wordt) en van de schrijfhouding kunnen lettervormen sterk afwijken, hoewel er eenzelfde schrijfbeweging aan ten grondslag ligt. Het trachten te herkennen van de ductus achter aanvankelijk onleesbaar schrift kan uiteindelijk leiden tot ontcijfering. De ductustheorie is geformuleerd door de Franse epigraficus Jean Mallon en door hem gedemonstreerd in twee films: ‘La Lettre’ uit 1937 en ‘Ductus. La formation de l'alphabet moderne’ van 1976.
********Begrip uit de logica en de argumentatieleer om een gevolg van een redenering (syllogisme) aan te duiden dat onjuist is omdat het niet volgt uit de premissen. Men onderscheidt een aantal foutieve redeneringen van dit type. Dit is er een van:\n\n\n•Als A waar, dan is B waar (bijv. als je menselijk bent, ben je een zoogdier).\n\n\n•B is waar (Billy is een zoogdier).\n\n\n•Dus is A waar (dus Billy is menselijk).\n\n\nOok al zouden de premissen en de conclusie in overeenstemming met de waarheid zijn, toch is de redenering als zodanig fout. Dat wordt helemaal duidelijk als het om Billy, je hamster zou gaan.\nMeer in het algemeen gebruikt men de term om een bizarre gedachtensprong of een irrelevante opmerking aan te geven, waarbij de logische samenhang van een betoog of een dialoog wordt doorbroken. Dit kan systematisch voorkomen in een tekst en een verrassend of komisch effect hebben (bijv. fatrasie, nonsenspoëzie), dan wel een tragische visie op de onmacht van taal en communicatie vertolken (bijv. absurd toneel). Non sequiturs kunnen ook meer occasioneel voorkomen en berusten op een ‘realistische’ psychologische motivering (bijv. personages in een dialoog die even langs elkaar heen spreken omdat ze in eigen gedachten verzonken zijn). 
********Term uit de retorica voor een vorm van ironie waarbij voorgewend wordt dat de eigen mening niet of nauwelijks afwijkt van die van de tegenpartij. Hetzelfde effect kan verkregen worden door de dissimulatio: het verbergen van de eigen mening door zich bijv. tegenover een pocher onwetend voor te doen. Daartoe geëigende stijlmiddelen zijn de retorische vraag, litotes, emfase en synecdoche.\nVooral in het blijspel wordt druk gebruik gemaakt – vaak  in de vorm van terzijdes – van simulatio, bijv. in G.A. Bredero's Spaenschen Brabander in de dialogen tussen Jerolimo en Robbeknol:\nJ: Wa saydy een drol een: hoe staan nu mayn locken?\nR: Sy krullen as een wijngert, seecker sonder jocken.\nJ: Wat dunckt u van mijn hayr, en ist niet schoon en blont?\nR: Ghelijck een Engels Knijn, het wert al moytiens bont.\nJ: Hoe staet mayn de Bonet, en dese jente vaertjens?\nR: Joncker jou hoetjen staet wel netjens op drie haertjens,\n'Tis dubbelt ondieft.\nJ: Hoe past my dese kraach?\nEn staetse my al wel?\nR: Joncker is dat een vraegh,\nEn sou jou goet niet fray, niet wel en aerdich passen,\nJou Moer hetter jou lijf, van joncx na laten wassen.\n(ed. Stutterheim, 1974, p. 194-195).
********Latijnse formule op de verso-zijde van het titelblad, soms ook achterin, waarmee door de rooms-katholieke censor (censuur) wordt aangegeven dat een door een katholiek auteur geschreven boek gedrukt en verspreid (evulgetur) mag worden of dat er geen bezwaren zijn (nihil obstat). De katholieke (preventieve) censuur van boeken is geregeld in de Codex juris canonici (1385), waarin werd vastgelegd dat alle Bijbeluitgaven en -commentaren, gebedenboeken en theologische geschriften moesten worden voorgelegd aan de censor van het desbetreffende diocees. De formule bestaat uit ‘imprimatur’, ‘evulgetur’ of ‘nihil obstat’ gevolgd door een of meer plaatsnamen, data en namen van censoren en/of andere kerkelijke-overheidsdienaren. Soms wordt het imprimatur gecombineerd met één of meer van de andere mogelijke formules: evulgetur, nihil obstat of approbatur (goedgekeurd). Het verlenen van het imprimatur, evulgetur of nihil obstat betekent alleen maar dat er geen dwalingen tegen de katholieke moraal of leer in het desbetreffende werk voorkomen
********Toestemming van de kerkelijke instanties om een boek te drukken en te verspreiden. De rooms-katholieke kerk heeft lange tijd controle uitgeoefend op de boekenmarkt (censuur) door het hanteren van een verbod op publicatie van geschriften die de kerk onwelgevallig waren omdat ze in strijd waren met de katholieke leer en/of schadelijk voor de gelovigen. Dergelijke teksten konden op de index geplaatst worden als ‘streng verboden’ lectuur.\nSoms werd toestemming gevraagd aan de kerk om te mogen publiceren om te voorkomen dat men achteraf op een verbod zou stuiten. Wanneer publicatie werd toegestaan leidde dat tot een nihil obstat en werd op de titelpagina of achterin het evulgetur vermeld. Meer algemeen werd echter de term imprimatur (het worde gedrukt) gebruikt.
********Met het approbatur, gevolgd door de naam van de censor, meestal afgedrukt op de verso-zijde van de titelpagina, wordt vanaf de 16de eeuw aangegeven dat een boek de goedkeuring van de rooms-katholieke kerk kan wegdragen. De katholieke (preventieve) censuur van boeken was geregeld in de Codex juris canonici (1385): alle bijbeluitgaven en -commentaren, gebedenboeken en theologische geschriften in ruime betekenis moesten worden voorgelegd aan de censor van het diocees (bisdom) waar de drukker gevestigd was. De eveneens in boeken opgenomen formules imprimatur (een oudere term is ‘evulgetur’) of nihil obstat betekenen alleen maar dat er geen dwalingen tegen de katholieke moraal of leer in het desbetreffende werk voorkomen. In publicaties van regulieren wordt een dergelijke keur van de orde waartoe hij behoort gecombineerd met het approbatur voor de drukker.
********Het op elkaar stoten van de slotklinker van een woord en de beginklinker van het direct daarop volgende woord zonder dat contractie-1 plaatsvindt, bijv.: ‘de een en de ander’. In gedichten die voor de zang zijn bestemd, moet men soms hiaat toepassen op plaatsen waar de ervaren lezer van metrische (metrum) poëzie op grond van een prosodische conventie geneigd zou zijn bij hardop lezen contractie uit te voeren. Men kan hier bij voorbeeld denken aan de bekende regel ‘Een karretje op den zandweg reed’. Gaat men de regel zingen, dan kan dat tot gevolg hebben dat de zanger -tje en op als twee afzonderlijke syllaben ‘uitspreekt’ (lees: zingt!) op grond van de melodie waarop de regel is getoonzet. Zonder die melodie is deze regel een vierjambisch (jambe) vers, te lezen als ‘Eěn kārrětj' ōp děn zāndwěg rēed’. In dit geval echter prevaleert de muzikale gebruikswijze boven de leeswijze. De dichter geeft dit aan door de tekst (zonder muziek) te presenteren met een - n achter ‘karretje’, aldus:\n\n\nEĕn kārrĕtjĕn / ōp dĕn / Zāndwĕg / reēd’ \n(J.P. Heije, Volksdichten, 18844, p. 281)\nWat betreft het hardop lezen van poëzie kan nog worden opgemerkt dat sommige 20ste-eeuwse dichters in hun tekstaanbod afwijken van de traditionele contractieconventie bij het lezen van metrische poëzie. Men denke aan die gevallen waarin de metrische vormgeving van het gedicht tot een van de traditie afwijkende leeswijze leidt.\nZo plaatst M. Nijhoff  in het vijfjambische gedicht 'Soldatenkerstmis' in de tweede regel een hiaat tussen 'kindje' en 'op'. Zou men hier contractie toepassen, door je en op als één syllabe uit te spreken, dan zou het vijfjambisch ritme zijn verdwenen\n\n\n\n\nZĭj dōr-/stĕn nīet / tĕ zīn-/gĕn īn / dĕ tēnt\nZŏolāng / hĕt kīnd-/jĕ ōp / dĕn trōm-/mĕl slīep.\n(Verzamelde gedichten, 1995, p. 123).\nSoms wordt omwille van het metrum hiaatdelging toegepast door aanvulling met een letter of lettergreep om het metrum aan te houden.\nVergelijk ook elisie.
********Speelse versvorm. Drie onderwerpen, drie werkwoorden, drie objecten volgen asyndetisch op elkaar: de lezer moet telkens twee woorden of begrippen overslaan om de ‘boodschap’ te lezen. Bijv.:\nDie Sonn’, der Pfeil, der Wind, verbrennt, verwundt, weht hinn, mit Feuer, Schärfe, Sturm, mein’ Augen, Herze, Sinn. \n(= Die Sonn’ verbrennt mit Feuer mein’ Augen, enz.).\n(M. Opitz, in G. von Wilpert, Sachwörterbuch der Literatur, 19695, p. 827)\nNog andere voorbeelden, in Latijn en Frans, bij Liede (1963).\nHet genre stamt uit de late Oudheid. Een anoniem epigram uit de Anthologia Latina prijst Vergilius als volgt:\n\nPastor, arator, eques, pavi, colui, superavi\ncapras, rus, hostes, fronde, ligone, manu\n('k Weidde, bewerkte, versloeg als herder, ploeger en ruiter\nvee, land, vijand met prikkel, met hak en met vuist)\n(P. Claes, Zwarte zon, 2013, p. 63)
********
********Geschiedkundige theorie die poneert dat alles, zowel ideeën en normen als de loop van de gebeurtenissen, te verklaren is vanuit de wetten van de historische ontwikkeling. Zij negeert hierbij de werking van andere dan geschiedkundige factoren in de evolutie van de mensheid. Deze theorie maakte opgang in de 19de eeuw en liet haar invloed gelden zowel in de literatuur (nl. in vormen van romantiek en exotisme en in het hernemen van oude stijlen) als in de literatuurstudie (literaire werken uit een vroegere periode moeten worden beoordeeld naar de intentie van hun auteur, naar de normen van hun tijd). Nieuwe theoretische modellen hebben de laatste jaren opnieuw de aandacht gevestigd op het belang van historische contextualisering, maar dan wel zonder het positivisme dat de oudere geschiedschrijving vaak kenmerkte (zie New Historicism). Een meer radicale oppositie wordt gevoerd door het presentisme.
********Benaming voor een stijlfiguur, bestaande uit herhaling van hetzelfde begrip door middel van synoniemen. Wanneer latere synoniemen krachtiger zijn dan de voorgaande, is sprake van een climax-1. Met name in oude notaristaal wordt vaak gebruik gemaakt van synoniemen, zoals in dit fragment uit een testament van 12 maart 1663:\n\nWillende ende begerende wel expresselijck dat de weeskamer hiermede niet en sal hebben te bemoejen omme van den selve te eyschen eenige staet ofte inventorien van den goederen, [...].\n(A.Fl. Gehlen, Notariële akten uit de 17e en 18e eeuw, 1986, p. 41).\nDe congeries is verwant aan de accumulatio, de coacervatio en de tautologie. 
********De term horror wordt in literatuur en film gebruikt om aan te duiden dat iets gruwelijks uitvoerig beschreven respectievelijk uitgebeeld wordt en niet enkel de reactie erop van personages. Dat zou volgens een aantal critici, geïnspireerd door een uitspraak van Ann Radcliffe, precies het verschil uitmaken tussen horror-literatuur en terror. Zie gothic novel en griezelliteratuur.\nEr is een aantal tijdschriften verschenen waarin aandacht werd besteed aan horrorverhalen, zoals Drab (1973-1980), Abraxas (1979-1984), Fantastische vertellingen (1979-1990). Daarnaast verschenen de pocketreeks Pulp (1968-1975) en de jaarboeken onder redactie van Ab Visser onder de titel Plot (1979-1982) op dit terrein.
********Begrip uit de veldtheorie van de Franse (cultuur)socioloog Pierre Bourdieu.‘Habitus’ verwijst naar een systeem van disposities, d.w.z. door socialisatie bereikte schema’s die onze waarneming en ons gedrag dermate sturen dat ze als ‘spontaan’ en ‘vanzelfsprekend’ worden ervaren en dat hun beperkende normerende invloed door de betrokkenen zelf niet langer wordt herkend. De habitus draagt zo bij tot een consolidering van de veldstructuur – het veld wordt als vanzelf als zinvol, waardevol en belangrijk ervaren – terwijl omgekeerd het veld de habitus mee conditioneert.
********In specifiek-historische zin: geestelijke stroming van de 14de tot en met de 16de eeuw, die zich als voorloper en onderdeel van de renaissance vanuit Italië over heel Europa uitbreidde. ‘Humanist’ was oorspronkelijk de benaming voor de geleerden die zich in de antieke talen, filosofie, geschiedenis, poëtica en literatuur verdiepten (met als resultaat tal van commentaren, vertalingen en tekstkritische uitgaven), en wedijverden om de antieken in het eigen creatieve werk te evenaren. Door het humanisme werden aldus heel wat literaire vormen uit de oudheid nieuw leven ingeblazen en werd meteen de basis gelegd voor het latere classicisme (zie ook klassiek). \nPetrarca is de eerste die het middeleeuws Latijn verwerpt en het klassiek Latijn weer ten voorbeeld stelt. Het Neolatijn werd de internationale taal van de humanisten, maar via het onderwijs (de Latijnse school) hebben ze ook invloed gehad op de literatuur in de volkstaal door de nadruk te leggen op de imitatio van de klassieken. Een speciaal aan de Latijnse school verbonden genre is het Neolatijnse schooldrama.\nDe in de kloosters gedurende de middeleeuwen bewaard gebleven manuscripten van klassieke teksten werden door de humanisten opnieuw in omloop gebracht, daarbij vanaf het midden van de 15de eeuw gesteund door de boekdrukkunst. Dankzij het humanisme is de wetenschap, die aan de universiteiten onder invloed bleef van de scholastiek met zijn combinatie van filosofie en theologie, geseculariseerd. \nVele humanisten stelden zich tevens ten doel een wedergeboorte van het christendom te bewerkstelligen door hun filologische methode ook toe te passen op de bronnen van de bijbel en de geschriften van de kerkvaders. Van groot belang hierbij was de beweging van de Moderne Devotie waaruit de geschriften van Thomas a Kempis, Wessel Gansfort, Rudolf Agricola en Desiderius Erasmus voortkomen. Met name de laatste paste de filologische methoden op de bijbel toe. Erasmus heeft duidelijk invloed gehad op vroegrenaissancistische auteurs als Coornhert en Spiegel en op de humanisten na de oprichting van de Leidse universiteit: Dousa, Lipsius, Scaliger, Heinsius, Grotius. \nVooral aan de Romeinen ontleenden de humanisten een groot gevoel voor de waardigheid van de mens en de drang tot ontwikkeling van alle menselijke mogelijkheden. Daarbij dacht men aan de ‘humanitas’ van Cicero, die in zijn werken de filosofie en retorica van de Grieken had samengebracht. Bijzonder belang werd gehecht aan een zorgvuldige en veelzijdige opvoeding, gebaseerd op de studie van de oudheid. Men zou het huidige onderwijs in de humaniora op het gymnasium in het verlengde van deze traditie kunnen situeren. De Duitse pedagoog Niethammer gebruikte de term ‘humanisme’ voor het eerst in 1808 als onderwijskundig begrip.\nVan een oppositie tegenover het christelijk geloof was initieel nog geen sprake, wel integendeel (bijv. Bijbels humanisme). Met het 18de-eeuwse Duitse ‘Neuhumanismus’ begon het buiten- of tegenkerkelijke element een rol te spelen. Sinds de 19de eeuw wordt ‘humanisme’ in een verruimde betekenis gehanteerd voor een levenshouding die de menselijke waardigheid, de vrijheid en de waarde van de persoonlijkheid centraal wil stellen. Talrijk zijn dan ook de stromingen die zich humanistisch noemen, denken we maar aan het existentialisme van Sartre (L’Existentialisme est un humanisme, 1946). In de letterkunde vermelden we de Amerikaanse kritische school van het New Humanism (I. Babbitt, P.E. More) en de zgn. liberal humanists, een belangrijke groep Engelse romanciers uit de 20ste eeuw (A. Huxley, A. Wilson, E.M. Forster, I. Murdoch, e.a.).
********Oorspronkelijk (in het Latijn) verwees de term hybride naar een jong geboren uit een tam varken en een wild zwijn, of naar een kind van een Romeinse vader en een slavin of vreemdelinge. De vermenging van soorten of rassen door kruising bleef een centrale betekeniscomponent van de term, hetzij op neutrale (bijv. in de biologie: het ontwikkelen van nieuwe gewassen door kruising), hetzij op negatief geconnoteerde wijze (bijv. in racistische theorieën van menselijke rassen: zo gaat het woord ‘mulat’ via het Spaans terug op het Latijnse woord voor ‘muilezel’).\nIn de context van de postkoloniale literatuur en de culturele studies krijgt de term een positieve betekenis. Hij verwijst naar processen (taalkundige, literaire, artistieke...) waarbij de ontmoeting tussen twee erg verschillende culturen aanleiding geeft tot interessante nieuwe creaties. Op die manier ligt bijv. de ontmoeting tussen ‘Europese’ en ‘niet-Europese’ culturen aan de basis van vermengingen die een nieuwe postkoloniale identiteit kunnen definiëren.\nHybridisering lijkt meer in het algemeen een centraal kenmerk te zijn van het postmodernisme. Zo heeft de postmoderne cultuur een sterke voorliefde voor citaat, collage en andere vormen van intertekstualiteit, voor ‘genre-bending’ en ‘genre-blending’ (resp. het ombuigen en vermengen van genres), voor intermedialiteit en meertaligheid, enz.
********Term uit de prosodie voor het hoofdaccent in het heffingsvers of in het metrische (metrum) vers. Zo kan men in de tweede regel van de eerste strofe van het gedicht ‘Satyr en Christofoor’ van Nijhoff op grond van de oppositie tussen de betekenis van de woorden ‘water’ en ‘land’ aan twee van de drie beklemtoonde syllaben (‘wa’, ‘dan’ en ‘land’) een extra nadruk geven (namelijk ‘wa’ en ‘land’), aldus (cursivering van ons):\n\n\nAch, Christofoor, vertrouwder\nIn ’t water dan op ’t land\n(M. Nijhoff, VG, 1995, p. 121).\nSommigen hanteren de term als synoniem van accent
********Thema uit de letterkunde van de (late) middeleeuwen dat zijn naam ontleent aan de beginregel van een Latijnse hymne. In de late middeleeuwen was de dood, al dan niet gepersonifieerd, een veel voorkomend thema in literatuur en beeldende kunst. Men baseerde zich daarbij op 12de- en 13de-eeuwse Latijnse hymnen, waaruit (tref)woorden werden gelicht. Zo ontstonden het vado mori-, het ubi sunt?- en het vanitas-thema, die onderdeel uitmaken van de ars moriendi.\nHet vanitas-thema gaat via de hymne De vanitate mundi (Over de ijdelheid van de wereld) terug op Prediker 1:2: ‘Vanitas vanitatis. Omnia vanitas est: IJdelheid der ijdelheden! Alles is ijdelheid!’ Een Nederlandse representant van de vanitas-gedachte is het gedicht Van der Mollenfeeste van Anthonis de Roovere (Gedichten, ed. J.J. Mak, 1955).\n\n\n\n\n\n\n\n De vergankelijkheid van het bestaan in een vanitas-stilleven van Pieter Claesz. (1630). [bron: Mauritshuis, Koninklijk Kabinet van Schilderijen. Hoogtepunten uit de collectie (2017), p. 36].
********Thema uit de letterkunde van de (late) middeleeuwen dat zijn naam ontleent aan de beginregel van een Latijnse hymne. In de late middeleeuwen was de dood, al dan niet gepersonifieerd, een veel voorkomend thema in literatuur en beeldende kunst. Men baseerde zich daarbij op 12de- en 13de-eeuwse Latijnse hymnen, waaruit (tref)woorden werden gelicht. Zo ontstonden het vado mori-, het ubi sunt?- en het vanitas-thema.\nHet vado mori-thema komt al in de 12de eeuw voor en wordt opgebouwd volgens de orde van de standensatire, waarin vertegenwoordigers van alle standen per strofe sprekend worden opgevoerd. Iedere strofe begint en eindigt met ‘vado mori’ (ik ga sterven). Van dit type teksten bestaan Middelnederlandse vertalingen als Van stervene ende hoe elc mensce mach segghen, ic ga sterven.
********
********Reisverhaal dat de schijn wekt op reële gebeurtenissen te berusten, maar in werkelijkheid fictie is. Ruim opgevat is het genre moeilijk af te lijnen van verwante genres als utopische literatuur, droomreizen, maanreizen, hellevaarten,robinsonades, sciencefictionreisverhalen en andere vormen van fantastische literatuur die van in de Oudheid tot nu gebruik maken van het patroon van een denkbeeldige reis. In een engere, meer precieze betekenis betreft het een achttiende-eeuws genre dat, vaak teruggaand op authentieke reisjournalen (journaal) uit de 16de en 17de eeuw, vooral geschreven werd om de lezer in contact te brengen met verlichte ideeën over religie, opvoeding, staatkunde enz. Het is de bedoeling de lezer te confronteren met andere opvattingen uit een ‘andere’ wereld, om hem daardoor kritischer t.o.v. eigen opvattingen of toleranter t.a.v. vreemde standpunten te maken. Het genre kende in het begin van de 18de eeuw een grote bloei. De bekendste voorbeelden zijn Defoe's Robinson Crusoe (1719) en Swifts Gulliver's travels (1726). Tot de beste Nederlandse voorbeelden behoren Henrik Smeeks' Beschrijvinge van het magtig Koningrijk van Krinke Kesmes (1708) en G. Paapes Reize door het Aapenland (1788), dat lange tijd aan J.A. Schasz  is toegeschreven.
********Beweging in de Angelsaksische poëzie (en literaire kritiek) die vooral prominent was vlak vóór en ook wel tijdens WO I. Ze ontstond min of meer gelijktijdig in Engeland en Amerika, beïnvloed door de poëzieopvattingen van de dichter en filosoof  T.E. Hulme. De bezielende figuur was Ezra Pound
********
********In de antieke retoriek was de imitatio het basisprincipe van het onderwijs aan toekomstige redenaars. Het berustte op het reproduceren van stijlen, woordgebruik, kwaliteiten en situaties eigen aan het spreken in het openbaar. De redevoeringen van grote redenaars als Demosthenes en later Cicero blijven lange tijd fungeren als bron voor navolging of aanpassing.\nIn de literatuur betekent het creatieve navolging, bewerking (in de mediëvistiek spreekt men van ontlening) van literaire voorbeelden, bijv. qua stijl, woordgebruik, metriek enz. Ze werd tijdens het hellenisme beschouwd als basis van elke literaire activiteit. Zo stond de Griekse literatuur tot in de tijd van Augustus voortdurend model voor de Latijnse literatuur. Nadien gaan ook de Latijnse meesterwerken het voorwerp worden van imitatio. Geleidelijk aan komt binnen de imitatio de aemulatiogedachte (Lat. wedijver) meer op de voorgrond: de schrijver gaat a.h.w. een literaire wedstrijd aan met zijn model om dit te evenaren en zo mogelijk te overtreffen (bijv. Vergilius tegenover Homerus). Naast imitatio en aemulatio had de auteur ook nog de mogelijkheid tot interpretatio, d.w.z. de niet-letterlijke omzetting (parafrase) van een werk. De bewuste navolging van de Griekse en Latijnse meesterwerken bleef de literatuur verder domineren tot en met het classicisme. Zo volgde Hooft in zijn Nederlandsche Historiën (1647) Tacitus na en in zijn Warenar (1616) de Aulularia van Plautus. Vondel geeft het in zijn Aenleidinge ter Nederduitsche dichtkunste als volgt weer:\nZoo ziet men den besten meesteren de kunst af, en leert, behendigh\nstelende, een' ander het zijne te laten.\n(ed. Werkgroep van Utrechtse neerlandici, 1977, r. 130-131).\nDe Amsterdamse hoogleraar Gerardus Johannes Vossius onderkende in zijn De imitatione (1647) de ‘imitatio puerilis’ en de ‘imitatio virilis’. De eerste soort, die een eerste fase in het leerproces vertegenwoordigde, beperkte zich gewoonlijk tot slechts woord- of woordgroepontlening. De ‘volwassen’ imitatio bestond uit een ‘imitatio servilis’, een angstvallige, meer slaafse navolging, en een ‘imitatio ingenua’, waarbij de dichter zich op een natuurlijke manier het vreemde eigen maakte.\nDoor de romantiek moest de imitatio als norm plaats ruimen voor de originaliteit. Deze romantische opvatting van de zelfstandig scheppende auteur is in onze tijd nog steeds overheersend, ook al duikt de imitatio nog op in tal van literaire metateksten (metatekst(ualiteit)), bijzonder in het postmodernisme. Zie ook esthetiek van de identiteit/oppositie en mimesis, een begrip dat staat voor de imitatie van de zichtbare werkelijkheid door de kunstenaar.
********Aanduiding voor de auteurspoëtica voor zover deze in het creatieve werk aanwezig is. Men spreekt in dit geval ook wel van tekstinterne poëtica. Deze kan impliciet of expliciet gegeven zijn, in beide gevallen als onderdeel van de impliciete auteur. De impliciete tekstinterne poëtica is af te leiden uit de keuze van het onderwerp of uit literaire vormgevingsprincipes zoals die blijken uit de plot, de structuur, stijlfiguren, prosodie e.a., die tezamen het idiolect van de schrijver uitmaken. De expliciete immanente poëtica kan te vinden zijn in de thematisering, soms direct, bijv. Nijhoffs gedicht ‘De schrijver’ (VG, 1995, p. 258), soms indirect, bijv. H. Andreus’ gedicht ‘Fluitspelen’ (VG, 1985, p. 27).\nDe bestudering van de immanente poëtica kan nut hebben van en voor de tekstexterne poëtica zoals die te vinden is in manifesten, kritieken, correspondenties of uitlatingen in interviews van de auteur.
********Term uit de receptie-esthetica waarmee het geheel van teksteigenschappen wordt aangeduid dat een lezer leidt bij de receptie van een tekst, bijv. om hem de betekenissamenhang van die tekst te doen zien. In de praktijk betreft het de verteltechnische manipulaties van de auteur-verteller om zijn bedoelingen en opvattingen op de lezer over te brengen, bijv. door hem een bepaalde indentificatie (met één of meer personages) op te leggen via het vertelprocédé.\nHet begrip werd in de verteltheorie geïntroduceerd door W. Iser in samenhang met de implied author en de implied reader van W.C. Booth. De impliciete lezer is, net als de impliciete auteur, een constructie die tijdens de lectuur uit de tekstuele gegevens wordt opgebouwd. Het gaat daarbij niet om het beeld van een persoon of een bewustzijn, maar om een stelsel van waarden, normen, culturele bagage en attitudes waarover men dient te beschikken om de tekst te kunnen lezen en de fictionele wereld te kunnen (re)construeren op een manier die overeenstemt met die van de impliciete auteur. Een dergelijke lezer is niet dezelfde als de lezer die al dan niet expliciet in de tekst wordt toegesproken (bijv. als personage in de fictieve wereld van de tekst). Het betreft evenmin de lezer als biografische of geïntendeerde persoon, want de tekst kan vele en sterk verschillende lezers hebben, maar in feite een fictionele lezer.
********Term uit de verteltheorie voor de in het vertelde zelf geïmpliceerde auteur die door de echte auteur van het verhaal aan de lezer wordt gesuggereerd en waarvan de lezer zelf een beeld opbouwt. De term ‘implied author’ is afkomstig van W.C. Booth die hem gebruikte voor zo’n door de werkelijke auteur in het literaire werk gecreëerde schrijver die met zijn ideeën, opvattingen, ideologie e.d. achter het verhaal voor de lezer als ideale auteur aanwezig is. De impliciete auteur mag niet verward worden met de verteller, omdat die uiteindelijk door de lezer als onbetrouwbaar kan worden ervaren (onbetrouwbaar perspectief).\nHet gebruik van de term richt de aandacht op het feit dat het verhaal het product is van een bepaalde doelstelling en geen ding op zich, zoals door de autonomiebewegingen wel werd gesteld. De implied author neemt een soort middenpositie in tussen enerzijds de verteller en anderzijds de reële auteur. Hij is ook duidelijk te onderscheiden van de biografische persoon van de schrijver, die immers diverse teksten met verschillende impliciete auteurs kan schrijven. De implied authors van bijv. Het leven en de dood in den Ast (1944) en De Vlaschaard (1907) van Stijn Streuvels zijn niet identiek, al vertonen ze wel overeenkomsten in visie en probleemstelling. De som van de impliciete auteurs van het gehele oeuvre van een auteur (bijv. Stijn Streuvels) zou men de persona poëtica van Streuvels kunnen noemen, d.w.z. het soort persoonsbeeld dat voor de lezer uit diens oeuvre oprijst en dat bestaat naast het biografische beeld van Frank Lateur (de ‘persona practica’). Men spreekt in dat verband wel van Streuveliaans (vgl. Shakespeareaans), waarmee in feite op grond van tekstgegevens in een soort personificatie of metonymie de als typerend geachte manier van schrijven (stijl, verhaaltechniek, maar ook stof, motieven en thema’s) gekwalificeerd wordt.
********Vorm van metaforiek (metafoor), ook wel functionele metafoor, organische metafoor of structurele metafoor genoemd, waarbij de beeldspraak niet expliciet is gegeven, zoals in een als-vergelijking, maar bedekt, zodat alleen het beeld wordt gepresenteerd en niet het verbeelde. Het beeld is symbolisch (symbool) en bevat de strekking (het verbeelde) die de lezer zelf kan invullen. \nIn het dagelijks taalgebruik is de impliciete metafoor te vinden in menig gezegde. In de literatuur kan men denken aan een versregel als ‘de pijn van het bloed’ (M. Nijhoff, VG, 19744, p. 54), waarbij de lezer zelf buiten de tekst moet zoeken naar datgene wat door ‘bloed’ verbeeld kan zijn.
********Term uit de retorica voor een van de middelen die de redenaar in de ars persuadendi ten dienste staan om zijn publiek te ontroeren en mee te slepen. Daarbij kan hij het beste gebruik maken van een verheven, vaak pathetische stijl, het genus sublime, een van de drie genera elocutionis. \nSynoniem: flectere.
********Begrip uit de poëtica voor de opbouw van een 13de-eeuws hoofs minnelied-1 in drie delen. Doorgaans bestaat een (Frans) minnelied uit een kop van vier versregels die door een vore in twee stollen gesplitst is. De Noord-Franse trouvères hadden hierbij een voorkeur voor het rijmschema ab/ab, de Provençaalse troubadours gebruikten bij voorkeur ab/ba. Duitse dichters schreven graag koppen van zes of acht versregels (abc/abc of abcd/abcd).\nDe kop werd gevolgd door een staart
********Term uit de bibliografie voor een formaat dat verkregen wordt door een vel tweemaal te vouwen. De bibliografische aanduiding is gewoonlijk ‘4o’. Een kwarto-katern bestaat dus uit vier bladen (blad-2) of acht bladzijden. Wanneer twee kwarto-katernen in elkaar gelegd worden, spreekt men van kwarto-in-achten (4o-in-8). De kettinglijnen bij kwarto-formaat lopen verticaal en het watermerk zit in het midden van de rug, verdeeld over hetzij blad 1 en 4, hetzij blad 2 en 3.\nEen kwarto-drukvorm kan ook zodanig opgemaakt (opmaak) worden, dat na tweemaal vouwen en snijden twee katernen van twee bladen met twee verschillende katernsignaturen (katernsignatuur) ontstaan, het zgn. formaat kwarto-in-tweeën (4o-in-2). Bij opmaak in halve vellen ontstaan eveneens twee katernen van twee bladen, nu echter met dezelfde signatuur (en dezelfde tekst)
********Term uit de codicologie voor een katern dat samengesteld is uit zes dubbelbladen. Senio’s treft men vooral aan in laatmiddeleeuwse papieren en encarté-handschriften. Een verouderde benaming is sextern.
********Term uit de folklore voor het gebruik van rituele formuleringen of toverformules (vgl. sprookje), gezongen of gesproken, met een magisch effect. Het bezwerende karakter ervan maakt de incantatie verwant aan primitieve literatuur, maar inspireerde ook een aantal moderne auteurs (Whitman, Lucebert, Michiels).\nIn de Nederlandstalige cultuur leeft de incantatie voort in afzonderlijke bezweringsrijmen. Zo zeiden boeren in Wijtsgate (West-Vlaanderen), om ongedierte te bestrijden, bij het uitstrooien van een handvol aarde het volgende rijmpje:\nWorme, worme, vlied,\n’t Is Jezus van Nazareth,\ndie ’t u gebiedt
********Term uit de retorica voor een van de mogelijkheden van amplificatio-2 (naast comparatio, congeries en enthymema), nl. het belangrijker maken van een zaak door trapsgewijs opvoeren van zowel res als verba.\nVoorbeeld: Het is fout om zonder vragen een boek mee te nemen, het is een overtreding om een tiendelige encyclopedie te stelen, het is pure misdaad om een gehele bibliotheek leeg te roven.
********Term uit de retorica voor de tweede taak van de redenaar (officia oratoris): na de inventio komt de dispositio, de schematische opzet van de rede, waarin alle res (zakelijke onderdelen) op hun juiste plaats terecht moeten komen. Die onderdelen kunnen zijn: het exordium, een inleiding om de aandacht van het publiek te trekken, om dat publiek welwillend te stemmen of nieuwsgierig te maken
********
********Bibliografische term voor dat gedeelte van een titelbeschrijving waarin de plaats van uitgave of druk, de naam van de uitgever of drukker en het jaar van uitgave van een publicatie vermeld worden. Afhankelijk van de doelstelling van de bibliograaf en van het te beschrijven materiaal worden afwijkende regels gehanteerd voor het noteren van het impressum. In de analytische bibliografie zal men bij een volledige beschrijving van de titelpagina van drukwerk uit de handpersperiode het impressum onverkort opnemen
********Beginletter(s) van iemands naam waarmee de betrokkene een tekst kan ondertekenen zonder zijn volledige naam prijs te geven. In de 19de eeuw was het heel gangbaar om recensies of kleine bijdragen aan tijdschriften anoniem te laten of te ondertekenen met initialen. Talloze bijdragen aan De Gids werden ondertekend met initialen, soms zelfs met de beginletters van een eerder gekozen pseudoniem, zoals Jacob Geel deed met Xanthos, een schrijversnaam die hij soms inkortte tot X of Xth.
********Grote, getekende, geschilderde of gedrukte beginletter aan het begin van een tekst in een codex of gedrukt boek of aan het begin van een deel (hoofdstuk, paragraaf e.d.) daarvan. Farquhar heeft een soort rangorde van beginletters uit codices opgesteld, waarbij hij zich baseerde op 15de-eeuws Frans materiaal. Het nadeel van een dergelijke indeling is, dat er initialen bestaan die niet duidelijk in één van de groepen passen. Hieronder hanteren we de termen zoals die meestal in de Nederlandstalige codicologische vakliteratuur gebruikt worden (tussen haakjes staan de benamingen van Farquhar): 1) lombarde (wash initial): meestal één regel hoog en met pen of penseel aangebracht in één kleur, vaak blauw of rood
********Inbreuk op de hoofse orde in de Arthurepiek. In deze vorm van ridderroman was een zeker basisstramien herkenbaar: de rust en orde aan het hof van koning Arthur worden verstoord door de komst van een vreemd object (bijv. het zwevende schaakbord in de Middelnederlandse Roman van Walewein) of een persoon (Galahad in La Queste del Saint Graal). Dan trekt een ridder (soms meerdere) erop uit om de aldus verbroken orde (de inordinatio) te herstellen.
********Toneelstukje, voordracht, muziekwerk, enz. dat bedacht wordt op het ogenblik van de uitvoering. Improvisatie is een product van vrijheid, toeval en fantasie en baseert zich meestal op een minimaal schema van karaktertypes, opposities en actiewendingen. Dit minimum aan bindingen, gekoppeld aan een maximum aan vrijheid hebben het genre altijd zeer populair gemaakt. Uitschieters waren de middeleeuwse vagantenliederen en de Italiaanse commedia dell’arte. Tegenwoordig wordt de improvisatie vaak aangewend in happenings en, met therapeutische doeleinden, in het psychodrama.\n S. Stanley & A. Dijkstra (red.), Drama door improvisatie (1983) • M. Rinné, L’invention narrative. De l’improvisation orale à la littérature (1986) • T. Salinsky & D. Frances-White, The improv handbook. The ultimate guide to improvising in comedy, theatre, and beyond (2008) • R. Wallace, Improvisation and the making of American literary modernism (2010). 
********Expliciete vermelding van achtereenvolgens a) het feit dat er gesproken gaat worden, b) de spreker en c) dat het gesprokene nu gaat komen, bijv. ‘Doe sprac die coninc ende seide:’. De inquit-formule is zeer gebruikelijk in de Middelnederlandse epische letterkunde (epiek), die primair bedoeld was om beluisterd te worden. Daarnaast treft men haar tevens aan in de eerste generatie prozawerken (prozaroman) die in de volkstaal gedrukt werden, en wel omdat er nog geen uniforme interpunctie bestond om spreker en gesproken woord ondubbelzinnig te markeren.
********
********Een bewustzijnstoestand (‘bezieling’) waarin de kunstenaar over het maximum van zijn scheppend vermogen beschikt en schijnbaar moeiteloos de vormgeving vindt die voor het beoogde kunstwerk het meest geschikt is. In de Griekse Oudheid werd de inspiratie toegeschreven aan een god of aan de muzen, en sindsdien is het aanroepen of verwijzen naar de muzen als inspiratiebron een topos geworden. In de 17de eeuw treden - onder invloed van het neoplatonisme - de ‘sang-godinnen’ herhaaldelijk op als inspiratiebron (vgl. W.G. Focquenbrochs Thalia of de geurige zanggodin, 2 dln., 1665-1669). Soms neemt de geliefde de plaats in van de muze. De kunst kan op haar beurt de dichter inspireren: zo bracht Anna Roemers' glasgraveerkunst Huygens tot het sonnet ‘Op het diamantstift van joffw. Anna Roemers’ (1619) en Hooft tot ‘Aen joffre Anne Roemers Visschers’ (1621).\nHoewel het aanroepen van de muzen als inspiratiebron ook in en na de romantiek als topos blijft voorkomen, verschuift het accent naar het dichterlijke genie, d.w.z. de eigen dichterlijke verbeeldingskracht bestaande uit twee componenten: de artistieke bezieling en de ‘vinding’ of ‘stofvinding’ die de dichter in de natuur zoekt. Veel romantische dichters geloofden dat inspiratie op zichzelf voldoende was voor het ontstaan van het kunstwerk en dat zij tot die inspiratie uitverkoren waren. De classicist daarentegen gaat ervan uit dat inspiratie belangrijk is, maar pas een rol kan spelen als voldoende kennis en oefening is opgedaan. En hoezeer romantische dichters zich soms ook inspannen om het te doen voorkomen dat hun werk is ontstaan ‘aus einem Guss’ en onder invloed van een moment van bevlogenheid, handschriften en kopij tonen vaak aan dat naast inspiratie ook noeste arbeid en vlijt ten grondslag liggen aan het eindresultaat.\nIn de 20ste eeuw ontstaat onder invloed van Freud de opvatting dat inspiratie opwelt uit het onderbewuste. Het exploiteren van het onderbewuste als inspiratiebron werd ondernomen door de surrealisten (surrealisme) en later door de Vijftigers. Een van de vormen hiervan is de écriture automatique.
********Instantie, organisatie of enig ander sociaal verband waarin men zich bezighoudt met de productie, consumptie, verspreiding, bevordering, beoordeling of bestudering van literatuur. Al deze organisatievormen spelen in de praktijk een rol bij de totstandkoming van wat we de canon-1 van de literatuur noemen. Tot deze instituties worden onder meer gerekend de uitgeverijen, de boekhandel en andere verkooporganisaties, het literatuuronderwijs op scholen en universiteiten, de bibliotheken, de literaire kritiek, schrijversorganisaties, tijdschriften en hun redacties, het literaire prijzencircuit, regeringsinstanties die zich met het beleid met betrekking tot literatuur bezighouden, dichtgenootschappen en leeskringen. Historisch kan men daar nog aan toevoegen de kloosters waar manuscripten vervaardigd werden, de rederijkerskamers, de literaire salons e.d. Dit hele complex wordt in de literatuursociologie aangeduid met ‘het literaire veld’.\nDe bestudering van de literaire instituties en hun rol in de vorming van de canon kreeg gestalte onder invloed van de empirische literatuursociologie en kreeg een belangrijke impuls door de publicaties van Pierre Boudieu. Bourdieus aandacht richtte zich op het literaire krachtenveld dat gevormd werd door deze literaire instituties die als sociaal systeem verantwoordelijk zouden zijn voor de smaakvorming. Onder zijn invloed ging men dat sociale systeem bestuderen om te achterhalen in hoeverre literatuur beschouwd kan worden als een ideologisch bepaald corpus teksten.\nIn het Nederlandse taalgebied kreeg deze empirisch literatuursociologische benadering gestalte door het werk van H. Verdaasdonk en C.J. van Rees die aan de Katholieke Universiteit Brabant (Tilburg) dit type onderzoek sterk gestimuleerd hebben. Over de academische beoefening van de literatuurwetenschap schreef N. Laan een proefschrift onder de titel Het belang van smaak (1997).
********Motief dat voorkomt in robinsonades en bepaalde andere vormen van het reisverhaal. De held komt vrijwillig of onbedoeld (bijv. schipbreuk) terecht op een onbewoond eiland, waar hij, ver van de gewone maatschappij, op eigen middelen is aangewezen en in extreme omstandigheden moet proberen te overleven en zijn moraliteit en menselijke waardigheid moet zien te bewaren.
********Deel van de redevoering in de klassieke oudheid dat voorafgaat aan de zgn. taken van de redenaar (officia oratoris). De intellectio bestaat in het vaststellen van de hoofdvraag der causa en van de graad van verdedigbaarheid van de eigen partij, evenals het algemene inzicht (vandaar de term) in de mogelijkheden van gedachtelijke ontwikkeling.
********Begrip ontwikkeld door U. Eco ter aanduiding van de intrinsieke betekenis van de tekst zoals die zich aandient aan de modellezer (die dan geacht wordt dit betekenispotentieel te realiseren op neutrale, coöperatieve en bekwame wijze – en die overigens een theoretische abstractie is en geen echte lezer van vlees en bloed). \nEco onderscheidt de intentio operis van de intentio auctoris (auteursintentie) en van de intentio lectoris (lezersintentie). Hij ontwikkelde het begrip precies als een reactie tegen enerzijds de traditionele visie die de intenties van de soevereine auteur poneert als enige bron van de betekenis van de tekst, en anderzijds tegen de meer recente en relativistische visie van de deconstructie die absolute prioriteit geeft aan betekenissen die de lezer aan de tekst wil toekennen. Wat de tekst ‘wil zeggen’ valt voor Eco niet samen met wat misschien ooit de bedoelingen van de auteur waren, en valt ook niet samen met hoe deze of gene lezer de tekst wil of kan interpreteren.\nEco benadrukt m.a.w. het feit dat de tekst een specifieke eigen semantische structuur heeft, een coherent geheel van semiotische strategieën dat steeds de betekenistoekenning door een modellezer zal bepalen. Toch zal deze intentio operis steeds in een dialectische verhouding staan tot de intentio lectoris, want alleen echte lezers, die ongetwijfeld hun eigen lezersintenties hebben, kunnen de intentie van de tekst herkennen. 
********Norm in de kunstkritiek gebruikt om het werkterrein vast te stellen, waarbij datgene wat zichzelf als kunst aandient gerecenseerd wordt. De intentionale norm staat tegenover de attitudinale norm die het in de praktijk als kunst geaccepteerde (bijv. door publiek, subsidieverstrekkers, uitgevers e.d.) tot uitgangspunt neemt.
********
********Door Julia Kristeva geïntroduceerde term waarmee wordt aangegeven dat elke tekst bestaat uit een mozaïek van citaten en gezien moet worden als de absorptie en transformatie van andere teksten. In deze ruime opvatting van intertekstualiteit gaat het om het feit dat teksten meerstemming zijn, d.w.z. dat binnen een tekst één of meer dialogen voorkomen met andere gesproken of geschreven teksten. In navolging van Bakhtin wordt gesproken van de polyfonie van de tekst. De schrijver maakt gebruik van de stileringen van verschillende ‘stemmen’ die hij in zijn tekst met elkaar confronteert. Die ‘stemmen’ komen onder meer tot uiting in de gebruikte clichés, stereotypen, het jargon en de citaten die afkomstig zijn uit verschillende sociale taalkringen. Op deze ruime wijze opgevat is intertekstualiteit een middel om commentaar te leveren op bestaande teksten of op wat wel ‘monologisch taalgebruik’ genoemd wordt. De tekst wordt dan opgevat als een weefsel dat naar verschillende culturele codes verwijst en daar op zijn beurt weer deel van uitmaakt. Daarmee wordt het autonome, eenmalige karakter van de tekst sterk gerelativeerd omdat elke tekst berust op andere teksten, waarop hij de repliek is of waarvan hij de herlezing, verschuiving, verkorting, het commentaar, de bewerking (tekst, tekstbewerking) etc. is. Bij deze generieke intertekstualiteit, waarin vaak een spel met genreconventies gespeeld wordt, speelt het verwachtingspatroon van de lezer een niet te onderschatten rol.\nIn reactie op deze semiotische benadering van de intertekstualiteit ontstond in de loop van de jaren tachtig van de 20ste eeuw een beperkter opvatting van intertekstualiteit vanuit de hermeneutiek, de specifieke intertekstualiteit. Bij deze beperkte opvatting gaat het om het achterhalen van de bronnen van een tekst: de ontlening van de stof en de motieven (motief). Intertekstualiteit heeft dan betrekking op de opzettelijke relaties tussen een literaire tekst en andere (literaire) werken, waarbij ervan uitgegaan wordt dat de auteur zich bewust is van de toepassing van andere teksten in zijn werk en daarnaast van zijn publiek verwacht dat het de verbanden tussen zijn tekst en die andere teksten als ingrepen van hem identificeert (citaat) en als belangrijk voor het begrip van de tekst herkent.\nIntertekstualiteit, zowel in ruime als de beperkte betekenis, vindt men in alle literatuur. Zo bestaan er in de middeleeuwen intertekstuele relaties tussen het Chanson d’Aspremont en het Chanson de Roland (chanson de geste, Karelroman). Vooral de Arthurroman (Arthurepiek) heeft tal van intertekstuele relaties
********Term uit de tekstkritiek voor een op zichzelf staande, afgeronde passage in een literair werk die door een ander dan de auteur, en zonder diens medeweten en goedvinden, is ingevoegd. Als zodanig beschouwt men een interpolatie als tekstbederf, omdat zij het zicht op het oorspronkelijke literaire kunstwerk belemmert. Interpolaties worden aangewezen en verondersteld in de vroege epiek
********In het algemeen betekent interpretatie de dieper doordringende, verklarende lectuur en analyse van een tekst, waarbij de aandacht kan gaan naar ideeën, onderliggende ideologie, taalkundige vormgeving, historische waarheid, enz., of naar een combinatie van deze. De interpretatie geeft a.h.w. de betekenis weer van een tekst A (een gedicht, een roman...) in een overeenkomstige metatekst B (metatekst(ualiteit)) d.m.v. een expliciterende parafrase of conceptuele vertaling. \nBinnen deze algemene grondbetekenis wordt de term ook gebruikt voor een artistieke ‘vertolking’ van een tekst, waarbij een voordrachtkunstenaar, acteur, vertaler... één of enkele aspecten van een tekst kan beklemtonen in een persoonlijke interpretatie. Een bewerking of adaptatie van een tekst kan in die zin gelden als een interpretatie ervan.\nIn de geschiedenis van de literaire kritiek wordt de term interpretatie vooral gereserveerd voor een verklarende betekenisanalyse van een literair werk als eenheid van vorm en inhoud (Dts. Werkinterpretation). Men erkent daarbij zowel de autonomie van het kunstwerk als de waarde van het intuïtieve invoelingsvermogen (Einfühlung) van de begaafde criticus. De interpretatie bestudeert o.m. de groepering van woordvelden, beeldgroepen, symbolen, enz. en poogt zo de intentionele en/of gerealiseerde betekenis van een werk te duiden.\nJ.J.A. Mooij onderscheidt een drietal vormen van interpretatie: 1) het ‘gewone lezen’, d.i. het verbinden van klank en betekenis aan de visueel gegeven tekens
********Term uit de semiotiek van Ch.S. Peirce (zie o.m. zijn 'Letter to Lady Welby, 12-10-1904), waarmee het voorlopige resultaat van een interpretatieproces wordt aangeduid. Dit kan een synoniem zijn, een omschrijving, een vertaling in een andere taal of ander tekensysteem, een vaste connotatie, maar ook een conventionele reactie op het vlak van het handelen of een gevolgtrekking uit een redenering.
********Interpunctie of punctuatie is het geheel van leestekens waarmee de auteur of tekstbezorger aangeeft hoe de tekst gelezen moet worden, welke zinsdelen bij elkaar horen, waar de pauzes liggen, waar er in de directe rede gesproken wordt, waar in de indirecte rede enz.\nIn de Romeinse oudheid gebruikt men open ruimtes om pauzes te markeren. Al naar gelang de lengte van de pauzes varieert de breedte van de open ruimte van een half tot vijf lettertekens. Ook begint men wel op een nieuwe regel als een pauze gewenst is. De Romeinen gebruikten de punt als woordscheiding, in de 8ste eeuw gaat men hier open ruimte voor gebruiken.\nIsidorus van Sevilla (ca. 560-636) geeft regels voor interpunctie: een diepe punt voor een korte pauze (onze huidige komma)
********Handelingspatroon in een toneelstuk, meer in het bijzonder de causale aaneenschakeling van gebeurtenissen en uiterlijke handelingen (verwikkelingen, vergissingen, enz.) die naar de fatale ondergang van de protagonist (zoals in de tragedie) of naar een gelukkige ontknoping leiden (happy end(ing), zoals in de komedie). Men spreekt meer specifiek van intrige als de plot gebaseerd is op list, bedrog en misbruik van onwetendheid. Vaak zal een tekst die eenzijdig steunt op een gecompliceerde uiterlijke handelingsstructuur (zgn. intrigestuk, verwikkelingsblijspel of comédie d’intrigue), inboeten aan psychologische geloofwaardigheid, wat hij wint aan effecten.\nIn ietwat engere zin kan men bij de analyse van het klassiek drama de intrige aanduiden als de tweede van de vijf fasen die men onderscheidt (expositie, intrige, climax-2, catastrofe en peripetie) en die vaak samenvallen met de vaste opeenvolging van de vijf bedrijven. De intrige is dan de fase waarin de verwikkeling gegeven wordt waar de belangrijkste personages zich in bevinden. In deze intrige wordt het gecompliceerde probleem getoond waarmee de personages te kampen hebben. De intrige is daarom  in hoge mate bepalend voor de spanning in het drama.\nBij uitbreiding wordt de term vaak gebruikt bij de analyse van verhalen. Hij wordt dan vrijwel synoniem van plot, zeker als deze laatste gekenmerkt wordt door complicaties en machinaties. 
********Omkering van de gewone volgorde, meer bepaald plaatsing van het subject na de persoonsvorm. In het Nederlands gebeurt dat bijv. als een zin begint met een ander zinsdeel: 'morgen kom ik wat later'. Als stilistisch kenmerk komt inversie vooral voor in emotioneel taalgebruik: 'prachtig was het daar!' In dit laatste geval krijgt 'prachtig' bovendien extra nadruk.\n Zie ook anastrofe en postpositio.
********Involucrum of integumentum (Lat. omhulsel) is een middeleeuwse literaire techniek gehanteerd door de zogenaamde school van Chartres, waarbij ethische en filosofische waarheden in de vorm van fictie werden ingekleed en verhuld. Men baseerde zich met Bernard van Chartres op de door Augustinus gedane uitspraak (in De doctrina christiana) dat de dichters uit de klassieke oudheid met opzet duister schreven om latere lezers te prikkelen en de boodschap voor oningewijden verborgen te houden. 
********
********Vierlettergrepige antieke versmaat, zo genoemd naar de Ionische dichters van Klein-Azië. Ze bestaat uit twee lange en twee korte lettergrepen en werd vooral in liefdespoëzie gebruikt, o.a. door Sappho en Anacreon en ook door Horatius in zijn oden (bijv. Oden III, 12). Men onderscheidt ionicus a maiore () en ionicus a minore ().Bijv. de ionicus a maiore, in de eerste helft van het onderstaande vers van Plautus:\nnōctēsquĕ dĭ|ēsque_āssĭdŭ|ō sătīs sŭ|pērque_ēst\n  (Plautus, Amphitruo 168)\n Of de ionicus a minore:\nMĭsĕrārūm_est | nĕque_ămōrī | dărĕ lūdūm | nĕquĕ dūlcī\n(Horatius, Ode 12, 1)
********Term uit de narratologie of verteltheorie voor de enkelvoudige weergave van een gebeurtenis die zich blijkens het vertelde meer dan eens heeft voorgedaan. Een auteur kan bijv. van een personage meedelen: ‘Op maandag ging hij altijd naar de bank’. Iteratief vertellen wordt aldus gesteld tegenover singulier of enkelvoudig (één gebeurtenis wordt eenmaal verteld) en repetitief of herhalend vertellen (één gebeurtenis wordt verschillende keren verteld).\nDe iteratieve presentatie kan een generaliserend effect hebben, vooral als het gaat om vrij algemene feiten of gebeurtenissen, maar ze kan ook uitsluitend als samenvattend ervaren worden. Zie ook tijd.
********Het jeugdwerk van een auteur, nl. de literaire probeerselen die hij op jeugdige leeftijd maakte en die niet tot het ‘eigenlijke’ oeuvre behoren. Die juvenilia kunnen op het moment zelf verschijnen, zoals Lord Byrons Hours of Idleness, dat eerst de titel Juvenilia droeg en verscheen in 1807 toen Byron negentien jaar oud was. Het is ook mogelijk dat de auteur die teksten in portefeuille houdt zodat ze pas in het verzameld werk of in postume kritische edities het licht zien, zoals de Juvenilia (1873-1883) van Émile Verhaeren. 
********Eén van de drie genera causarum uit de retorica. In dit juridisch genus gaat het vooral om de structuur van pleidooien waarmee overtuigd moet worden (ars persuadendi), een structuur die ook in de literatuur teruggevonden wordt. De twee andere genera zijn het genus deliberativum en het genus demonstrativum. Als voorbeeld van een beschuldigend pleidooi kan genoemd worden W.F. Hermans' ‘De Chassidische bellenblazer of De demontage van de maatschappij-kritische, gynaecologische, religieuze, historische en literaire stinkbom die Weinreb heette’ in Houten leeuwen en leeuwen van goud (1979), p. 206-224.
********Term uit de retorica voor een stijl die zuiverheid en helderheid (puritas en perspicuitas) combineert.
********Met de Latijnse benaming ‘locus classicus’ duidt men een gezaghebbende en vaak geciteerde passage aan uit een standaardwerk. Ze wordt dikwijls gebruikt als illustratie in of versterking van een betoog. Zo is de ‘utile dulci’-passage uit Horatius (Ad Pisones, 343: ‘Omne tulit punctum qui miscuit utile dulci’: alle bijval geniet hij die het nuttige met het bevallige combineert) een vaak voorkomend citaat in studies over kunst en literatuur.  
********Term uit de retorica voor het met name in de juridische praktijk (genus iudiciale) minder erg voorstellen van de daad van de aangeklaagde of het pleiten van verzachtende omstandigheden (vandaar ook het Lat. synoniem attenuatio). Het tegenovergestelde, nl. het door de aanklager in een kwaad daglicht stellen van de verdachte, wordt o.a. bewerkstelligd door de amplificatio-2.\nMinutio (Gr. synoniem meiosis) of minimalisering kan men bijv. aantreffen in Vondels Inwydinge van 't Stadthuis t'Amsterdam (1655
********Speelse versvorm. Een vers ‘zwelt aan’ (Eng. ook gradual verse) in de vorm van een knots, doordat de woorden telkens één syllabe langer worden. Ropalische hexameters tellen vijf woorden, groeiend van één tot vijf syllaben. De 5de-eeuwse grammaticus Servius citeert als voorbeeld:\nRem tibi confeci, doctissime, dulcisonoram\n(Ik heb voor u, zeer geleerde heer, een zoetklinkend iets geschreven)\nZelfs ropalische verzen groeiend tot zeven syllaben komen voor, zoals dit allitererend strijdvers van de hugenoten:\nRem, regem, regimen, regionem, religionem restauraverimus religionicolae.\n(Wij, dienaren van de godsdienst, zullen de staat, de koning, het bewind, het land, de godsdienst in ere hersteld hebben)\nRopalische verzen vinden we reeds bij Homerus. Ausonius (vierde eeuw) schreef een heel 'gebed' in 42 ropalische hexameters, 'Oratio versibus rhopalicis' (Opuscula, 3,3), beginnend met:\nSpes, deus, aeternae stationis conciliator \n(Mijn hoop, o god, die ons een eeuwige thuis bereidt)\n(Ausonius, Loeb Classical Library, I, 2002, p. 38)
********De artes amatoria, pseudo-wetenschappelijke verhandelingen over de kunst van het beminnen, bevatten gewoonlijk voorschriften of aanwijzingen voor de minnaar over de wijze van benaderen en omgaan met de beminde. Het genre is in West-Europa gegrondvest door Ovidius met diens Ars amatoria en Remedia amoris (vertaling door M. d'Hane-Scheltema onder de titel Lessen in liefde, 2009). Bekende middeleeuwse artes amandi zijn De arte honeste amandi van Andreas Capellanus (eind 12de eeuw) en de Roman van de roos (derde kwart 13de eeuw):\nWare vrouwe ocht here die vrien woude\nhoemen dit boec heten soude,\nDie Rose seggic dat heten sal,\nwant daer es in besloten al\ndie art van minnen geellike.\n(Heinric, Die Rose, ed. Verwijs, 1868, vs. 31-35)\nBinnen de Middelnederlandse letterkunde kan Der minnen loep (ca. 1410) van Dirc Potter als een ars amandi beschouwd worden.\nArtes amatoria uit jonger tijden zijn die van Anne H. Mulder Een ars amandi. Dat is de kunst van het beminnen (...) (1952) en van Inez van Eijk Bij jou of bij mij? Erotische etiquette (1994).
********Laatmiddeleeuwse devote literatuur die haar naam dankt aan het vroeg-15de-eeuwse traktaat De arte moriendi van Johannes Gerson. De teneur van dit sterfboek luidt: wie godvruchtig leeft, sterft zacht. Gersons werk werd nagevolgd door Jacob van Clusa in De arte bene moriendi en door Mattheus van Krakau in Speculum artis bene moriendi, maar het genre maakte furore dankzij het verschijnen van het anonieme blokboek Ars moriendi, dat zijn populariteit vooral aan de sprekende houtsneden dankte. Deze morbide materie is ook in het Middelnederlands vertaald, bijv. Een scone leeringe om salich te sterven (1500, ed. B. de Geus e.a., 1985).\nThema's die met deze kunst van het sterven samenhangen zijn het vado mori ('ik ga sterven'), vanitas ('alles is ijdelheid'), het memento mori ('gedenk te sterven') evenals het meer filosofische ubi sunt? ('waar zijn onze voorouders gebleven?').\n\n\n\n\n\n\n\nTitelpagina van een sterfboek uit 1491. [bron: H. Pleij, Het gevleugelde woord (2007), p. 214].
********Term uit de retorica voor de kwaliteiten waaraan de stijl, de elocutio, dient te voldoen. Een fundamentele behandeling van de virtutes wordt gegeven door Quintilianus in zijn Institutio oratoria. Traditoneel zijn er vier virtutes dicendi of virtutes elocutionis: de latinitas (puritas of zuiverheid van taal), de perspicuitas (de duidelijkheid), de ornatus (de stilistische verfraaiing door middel van tropen (troop-1), figurae (stijlfiguren) en compositio (zinsbouw), en tenslotte het aptum of decorum (de passendheid van de bewoordingen bij de inhoud, omstandigheden, persoon van de spreker, het publiek etc.).
********Term uit de editietechniek, ook wel aangeduid met de Duitse term ‘letzter Hand’, voor de laatste door een auteur aangebrachte varianten in een manuscript-2. Het is aan de tekstediteur te beslissen of hij in een historisch-kritische editie als basistekst kiest voor de uitgave ultima manus en de tekstgenese in het variantenapparaat onderbrengt, of dat hij een uitgave prima manus geeft en alle latere varianten naar het apparaat verwijst.\nEen voorbeeld van een editie ultima manus is die door F.A. Stoett van de Gedichten van P.C. Hooft (2 dln., 1899-1900)
********Systematische beschrijving van edelstenen en van hun veronderstelde magische en geneeskundige krachten. In de oudheid kende men al lapidaria: het 37ste boek van Plinius' Historia naturalis is de bekendste. Isidorus van Sevilla (560-636) sluit aan op deze klassieke traditie. Marbodus van Rennes (1035-1123) was de auteur van de De lapidibus, welk werk aan het begin stond van de Franse en Anglo-Normandische traditie en veel invloed had op vertalingen en bewerkingen van lapidaria in de volkstaal die vanaf de 12de eeuw voorkomen. In de proloog op de Historie van Troyen (ca. 1260) claimt Jacob van Maerlant het auteurschap van ‘den corten lapidarys’ (ed. N. de Pauw, 1889, vs. 60), die niet is overgeleverd. Wel bleef van hem over dezelfde materie het 12de boek van Der naturen bloeme (ed. Verwijs, dl. 2, 1878) bewaard. Lapidaria rekent men tot de artes-literatuur.
********Term uit de retorica voor een leerzame, stichtelijke anekdote betrekking hebbend op een historisch persoon, met name gebruikt als oefenstof (een soort opstel) in het klassieke retoricaonderwijs (exercitatio). Al is een chria of chrie nog zo beknopt, toch kan zij alle onderdelen van een redevoering omvatten, zoals lofprijzing, parafrase, toelichting met voorbeelden, weerlegging van de tegenwerpingen, epiloog. De chria kan verbaal zijn of door een (plaatsvervangende of begeleidende) handeling tot uitdrukking gebracht worden (het laatste uiteraard in de redenaarspraktijk). Het verschil met een sententia is dat die een algemene uitspraak bevat, niet gebonden aan een historische persoonlijkheid.
********Verhaal in versvorm of in proza rond het leven van Christus, Maria (Marialegende), een heilige, een martelaar of over heilige voorwerpen. Oorspronkelijk werd het op de geboortedag van een heilige of van een kerkelijk feest (bijv. ter ere van het H. Sacrament) in de kerk of de refter van een klooster voorgelezen of naverteld, met de bedoeling de toehoorders te overtuigen van de kracht die van de persoon of het onderwerp in kwestie uitging, zodat zij voortaan zouden leven en handelen naar het voorbeeld van het verhaal (zie ook exempel). Deze verhalen werden steeds meer uitgebreid en gingen een eigen leven leiden.\nEen legende is minder uitgebreid dan een hagiografie, maar de precieze grens tussen de twee is niet nauwkeurig aan te geven. Veelal reserveert men de term legende voor afzonderlijke episoden uit het leven van een heilige: de bekering, de marteldood of wonderen op het graf. Daarnaast is de legende ook verwant aan het mirakelspel, maar de lering van het beschrevene speelt een grotere rol dan de wonderen die erin gebeuren. Ook zijn er overeenkomsten met de mythe, die een bovennatuurlijke, niet-menselijke hoofdpersoon heeft en tenslotte met de niet-religieuze sage.\nVele legenden zijn collectief op schrift gesteld in verzamelingen (zie legendarium) zoals in Vincentius van Beauvais’ Speculum Historiale of afzonderlijk uitgegeven, zoals Henric van Veldekens Sint Servatiuslegende (einde 12de eeuw) en Van Tondalus Vysioen. De meest vermaarde bundel legenden is de ook in het Middelnederlands vertaalde Legenda aurea van Jacobus de Voragine (ca. 1230-1298).\nDe term legende en vooral het adjectief ‘legendarisch’ worden in overdrachtelijke zin ook gebruikt voor verhalen die niet rond een christelijk thema spelen, maar die op volksoverlevering berusten en waarvan het waarheidsgehalte enigszins twijfelachtig is. Door mondelinge of schriftelijke overlevering ontstaat namelijk rond bepaalde figuren soms een cyclus van verhalen die de waarheid op de een of andere manier geweld aandoen. Door dit geheel van oncontroleerbare addenda die het sprookjesachtige kunnen benaderen, evolueert een historische figuur dan tot een ‘legendarische’ figuur (bijv. Faust, de Wandelende Jood, Koning Arthur, Jeanne d’Arc, Che Guevara, Lady Diana). Zo verschenen van Couperus verschillende verhalen onder de titel ‘legende’ en bewerkte Hugo Claus een boek tot een toneelspel met als titel De legende en de heldhaftige, vrolijke en roemrijke avonturen van Uilenspiegel en van Lamme Goedzak in Vlaanderen en elders (1965). Zie ook urban legend.
********Trefwoord in een naslagwerk of teksteditie, dat gevolgd wordt door een nadere uitleg bij of definiëring van het desbetreffende woord of begrip. Als lemmata zijn dus te beschouwen de in alfabetische volgorde geplaatste woorden in een woordenboek of lexicon en de (persoons)namen en begrippen in een encyclopedie-1 of biografisch woordenboek. In een teksteditie noemt men de woorden uit de tekst die terugkeren in het variantenapparaat eveneens lemmata.
********Naast het humanistische boekschrift, de littera antiqua, ontwikkelt zich rond 1500 uit de Karolingische minuskel ook een snellere aaneengeschreven vorm van het humanistisch schrift, die waarschijnlijk het best gekenmerkt kan worden als een ‘humanistisch’ vormgegeven gotische cursief (littera cursiva). Deze littera italica, kortweg italica of italiek, wordt geschreven met een zeer spitse pen en de letters hellen naar rechts. In tegenstelling tot andere cursieve schriftsoorten worden de luchtlijnen niet meegeschreven: de verbindingen tussen de letters worden gemaakt door de naar rechts uitstekende delen van de letters, zoals het streepje door de f en het vlaggetje van de r. Deze humanistische cursief, zoals deze letter ook wordt aangeduid, wordt vooral gebruikt bij handschriften op papier en in de bestuurlijke administratie (gebruiksschrift)
********Begrip uit de Bijbelinterpretatie, exegese en hermeneutiek. De eerste van de quator sensus scriptorum, de letterlijke betekenis. Jacob van Maerlant vertaalde in zijn Scholastica, die in de literatuurgeschiedenis is terechtgekomen als de Rijmbijbel, alleen die boeken die voor letterlijke interpretatie geschikt waren, nl. de historische boeken.
********Vorm van medeklinkerrijm, meestal aan het begin van woorden, in het laatste geval ook wel beginrijm (als tegenovergestelde van eindrijm) genoemd. Zoals elke vorm van rijm kan alliteratie of homoeoprophoron een formele en een functionele werking hebben. Bij de formele werking gaat het om de welluidendheid zonder meer. Zo bijv. bij de eerste twee verzen uit De visscher van Gezelle:\n\n\nDe wolken willen weg, de zee zinkt zacht- en zoetjes neder\n(G. Gezelle, VD, dl. 4, 1982, p. 236)\nEen functionele vorm van alliteratie, waarbij de klankvorm van de beginmedeklinkers de inhoud ondersteunt, vindt men in de volgende regel uit het gedicht ‘Het souper’ van M. Nijhoff, waarin het geluid van het brekende glas klankschilderend (klankschildering) wordt gereleveerd (om te beluisteren):\n\n\nLach en stoot glazen stuk tegen elkander   \n(M. Nijhoff, VG, 19742, p. 108)\nOok op andere wijze kan de alliteratie functioneel gebruikt worden, namelijk door toepassing in een context waarin het Oudgermaanse (literaire) verleden wordt opgeroepen. Op die manier schept de schrijver een archaïsche sfeer, bijv. in het lied van de zanger Bragi in het mythologische epos Godenschemering van M. Emants, waarin het procédé van het Oudgermaanse stafrijm (letterrijm) is toegepast, dat een speciale vorm van beginrijm is.\nZie ook alliterative revival.
********De middeleeuwse benaming voor een biografie waarin het al dan niet legendarische leven van een heilige wordt verteld, vooral met de bedoeling de heiligheid van de beschreven persoon aan te tonen en de devotie te stimuleren. De Latijnse vitae werden meestel in proza (vitae prosaicae) geschreven en soms verwerkt in versvorm (vitae metricae). De term vita wordt bij uitbreiding ook gebruikt voor de levensbeschrijving van figuren uit de kerkgeschiedenis, kunstenaars en staatsmannen. De historische en literaire waarde van de (meestal middeleeuwse) vitae/viten is sterk uiteenlopend. Veelal volgens een stereotiep model opgebouwd, verdwijnt de persoon van de heilige achter de clichés. Niettegenstaande het kritiekloze en naïeve karakter blijft deze vorm van hagiografie belangrijk voor de (literatuur)historicus, omdat door de gemeenplaatsen heen de toenmalige mentaliteit spreekt. \nViten behoren tot de oudste in de volkstaal overgeleverde literaire teksten: Van den levene ons Heren, Hendrik van Veldekes Sint Servaeslegende en Willem van Afflighems Leven van Sinte Lutgart. De bron van veel vitae in de volkstaal is het Latijnse Vitae Patrum, dat in het Middelnederlands werd vertaald als het Vaderboec. De viten waren voor een wereldlijk publiek bestemd en werden voorgedragen op de naamdag van de heilige. Vanwege hun legendarisch karakter en hun vormgevingsprincipes kunnen ze als geestelijke epiek gekarakteriseerd worden. Later in de middeleeuwen is men ze ook gaan dramatiseren tot zgn. heiligenspelen.\nVerwant aan de viten zijn de legenden (Lat. legenda = wat moet gelezen worden), nl. (voor)leesstukken in proza die een episode uit het leven van een heilige behandelen (bijv. de bekering of de marteldood) en die in geestelijke kringen  tijdens de maaltijd bij toerbeurt werden voorgelezen. 
********Term die slaat op een filosofische beweging, een menselijke houding en een literaire stroming die gekarakteriseerd worden door een vrijheid van geest en zeden. Algemeen is libertinisme een poging om zich te bevrijden van de sociale druk vanwege de godsdienst en de moraal. De term verschijnt voor het eerst begin 17de eeuw bij Théophile de Viau. Binnen de hogere bourgeoisie ontwikkelt zich daarna een erudiete vorm van libertinisme die door zijn scepticisme en materialisme een grote invloed zal uitoefenen op de filosofie van de Verlichting in de 18de eeuw. Ontdaan van zijn filosofische dimensie zal het libertinisme al vlug bij de aristocratie een vorm van mondain epicurisme worden. In de eerste helft van de 18de eeuw komt het vooral voor in de roman. Zie roman libertin.
********Term uit de klassieke retorica voor de hoofdmoot van een rede, het gedeelte zonder proloog en epiloog.
********Benaming voor een verzameling teksten die een zekere eenheid vertonen en gezamenlijk ten opzichte van andere teksten verschillen, bijv. het Corpus scriptorum Christianorum of het Corpus van Middelnederlandse teksten (tot en met het jaar 1300) uitgegeven door M. Gysseling (1977-1987).\nIn de onderzoeksmethodologie verwijst de term meer in het bijzonder naar het geheel van (primaire) teksten die de onderzoeker volgens een bepaalde methode zal analyseren. De digitale technologie laat toe om zeer omvangrijke corpora te onderzoeken op automatische of semi-automatische wijze. O.m. in het stilistisch georiënteerde onderzoek (corpusstilistiek) kan men daar zijn voordeel mee doen. Het definiëren van het corpus is uiteraard een zeer belangrijke stap in het opzetten van een wetenschappelijk project.\nGeïnspireerd door de zgn. corpustaalkunde maken meer en meer onderzoekers gebruik van gedigitaliseerde corpora, wat bijv. bij een statistisch onderbouwde analyse van stilistische fenomenen in een grote groep teksten (bijv. een genre) heel wat nieuwe mogelijkheden creëert.
********Lijst achterin een liber amicorum of feestbundel van intekenaren op het boek die tevens hun gelukwensen aanbieden aan degeen voor wie de bundel bedoeld is. Een als tabula gratulatoria aangeduide lijst komt bijv. voor in een essaybundel van Marijke Spies, Rhetoric, rhetoricians and poets
********Lijst van boeken die op grond van gevaar voor geloof en goede zeden door de rooms-katholieke kerk zijn verboden. De rooms-katholieke kerk heeft sinds haar ontstaan altijd getracht de gelovigen te beschermen tegen haars inziens gevaarlijke gedachten en geschriften. Meestal is censuur gebaseerd op angst voor ondermijning van religieus of politiek gezag en worden onwelgevallige werken of passages (index expurgatorius) daaruit geweerd of verboden onder de dekmantel van morele overwegingen. De katholieke (preventieve) censuur van boeken is geregeld in de Codex juris canonici (1385), waarin werd vastgelegd dat alle Bijbeluitgaven en theologische geschriften moesten worden voorgelegd aan de censor van het desbetreffende diocees. Na de uitvinding van de boekdrukkunst en als gevolg van de reformatie nam de verspreiding van de kerk onwelgevallige boeken zo'n hoge vlucht dat deze preventieve censuur onvoldoende was. De index librorum prohibitorum – meestal kortweg als ‘de index’ aangeduid – werd in 1559 voor het eerst ingesteld door paus Paulus IV (1555-1559) en diende ter censurering achteraf: al verschenen boeken mochten door de gelovigen niet worden gelezen. Kritische, katholieke auteurs werden hierbij niet gespaard
********Term uit de moderne poëtica voor teksten of tekstfragmenten die de lezer in een tussenruimte of ‘drempelsituatie’ brengen, een overgangsgebied. De liminale poëtica betreft ideeën over literatuur die een tekst bestemmen tot de uitbeelding van die drempelsituatie en de procedés die daartoe werkzaam zijn.\nDe basis voor deze liminaliteit wordt gevormd door het aftasten van de grenzen tussen de redelijke en kenbare werkelijkheid en die van de droom of het onkenbare. Liminaliteit is de benaming voor de toestand waarin een tekst naar zichzelf verwijst als uitbeelding van die grensgewaarwording.\nEen goed voorbeeld van een tekst waarin liminaliteit een belangrijke rol speelt is J.F. Vogelaars Raadsels van het rund (1978).
********Algemene aanduiding voor alle mondeling (orale literatuur) of schriftelijk overgeleverde teksten die men op uiteenlopende gronden van andere teksten onderscheidt vanwege hun veronderstelde specifieke, meestal kunstzinnige karakter. Doorgaans hanteert men daarbij een aantal esthetische normen (esthetica), bijv. het fictieve karakter ervan (fictie), de autonomie van een literaire tekst of het specifieke taalgebruik (bijv. het gebruik van vers, beeldspraak, e.d.) dat in literaire teksten een rol speelt, enz.\nVaak treedt een betekenisvernauwing op, waarbij men met de term literatuur alleen ‘grote’ literatuur bedoelt, bijv. ter onderscheiding van meer populaire of utilitaire genres. De term literatuur wordt dan synoniem met literaire canon-1: Literatuur ‘met grote L’. Deze wordt dan vaak begrepen als een nationale literatuur die zich synchronisch/diachronisch zou onderscheiden van andere nationale tradities binnen de wereldliteratuur.\nIn de praktijk blijkt de literatuuropvatting van individuen (subjectieve appreciatie) en vooral van bepaalde groepen (intersubjectieve appreciatie, zie ook norm) van doorslaggevende betekenis in wat tot de literatuur en tot de literaire canon gerekend wordt in een bepaalde tijd. De invloed van die literatuuropvattingen laat zich goed aflezen uit de verschillende bloemlezingen en literatuurgeschiedenissen, waarin sommige teksten en auteurs bij de ene geheel ontbreken en bij een ander juist veel plaats krijgen toegemeten, terwijl de normen daarvoor niet worden gegeven en men toch de indruk wekt naar een zekere volledigheid te streven. Ook in de literaire kritiek worden dergelijke opvattingen over literairheid (vaak impliciet) gehanteerd, zoals bijv. blijkt uit het feit dat een auteur als Jos van Manen-Pieters doorgaans niet, en Jan Wolkers doorgaans wel besproken wordt. Hetzelfde kan gezegd worden over bepaalde genres of subgenres. \nAbsoluut geldende, statische definities van literatuur zijn m.a.w. niet te geven. Wat men wel kan doen is het beschrijven van de literatuuropvattingen die in een bepaalde periode-1 ervoor gezorgd hebben dat bepaalde teksten wel en andere niet tot de literatuur gerekend werden. Een dergelijke beschrijving zou dan voor elke culturele situatie een historisch gebonden literatuurdefinitie kunnen opleveren. \nVooral vanaf het Russisch formalisme begon de literatuurwetenschap aandacht te schenken aan de historiciteit en veranderlijkheid van het literair feit (Tynjanov). Voortbouwend op de ideeën van Tynjanov betoogt de cultuursemioticus J. Lotman (Sovjetsemiotiek) dat we het onderscheid dat elk cultureel systeem in de praktijk maakt tussen ‘literaire’ en ‘niet-literaire’ teksten, kunnen benaderen vanuit twee gezichtspunten: enerzijds de culturele functie van de tekst, anderzijds de interne organisatie ervan. \nVanuit het eerste gezichtspunt kan men als literatuur beschouwen: elke verbale tekst die binnen een bepaalde cultuur een esthetische functie vervult. Dit is niet uitsluitend afhankelijk van de bedoelingen van de auteur. Zo kan een sacrale tekst uit de oudheid in een latere cultuur als ‘literatuur’ worden gerecipieerd. Maar om esthetisch te kunnen functioneren, moet een tekst wel op een specifieke manier zijn opgebouwd (zie ook poëtische functie en literariteit) en hier komt dus de vraag van de interne tekstorganisatie aan de orde. Een definitie van literatuur impliceert aldus zowel een specifieke functionering van bepaalde teksten binnen een systeem van teksten die tot een gegeven cultuur behoren, als een eigengeaarde structurering. De relatie tussen beide wordt bepaald door het type van cultuur waaronder de teksten ressorteren (zie esthetiek van de identiteit/oppositie). Het zijn m.a.w. de modellen, normen en waarden van een gegeven cultuur die in de bepaling en ontwikkeling van de literatuur een belangrijke rol spelen. Deze ideeën werden verder uitgewerkt in de polysysteem(theorie). Hier wordt duidelijk dat literatuur veel meer is dan een geheel van teksten en dat ze veeleer beschouwd kan worden als een geordende vorm van artistieke communicatie die allerlei overlappingen en interacties kan vertonen met andere vormen van artistieke communicatie. Het moderne concept ‘literatuur’ ontwikkelde zich overigens pas aan het einde van de 18de eeuw, blijkbaar parallel met een groeiende autonomie van het literaire systeem. De grenzen tussen ‘literatuur’ en ‘niet-literatuur’ blijven onvast en variabel. Denk aan genres als de opera (muziek/theater/literatuur) of aan de manier waarop de moderne media en digitale multimedia (intermedialiteit) het klassieke literatuurbegrip onder druk zetten. \nOok vanuit sociologische hoek is er de laatste jaren een toenemende belangstelling te constateren voor de totstandkoming van de literaire canon en voor de sociale interacties die een dergelijke canon in stand houden. Franse onderzoekers als Escarpit en Bourdieu hebben laten zien dat verschillende instituties als scholen, uitgeverijen, boekhandels, literaire kritiek, verenigingen van letterkundigen, prijzenstelsels e.d. daar een belangrijke rol in spelen. Het onderzoek op dit gebied is bij uitstek het terrein van de empirische literatuursociologie. Als voorloper hiervan kan de smaaksociologie gelden, die onderzoek doet naar de evoluerende literaire smaak (bijv. Schücking en Huygens).\nIn de literatuurwetenschap is het niet ongebruikelijk om de letterkunde zelf aan te duiden als primaire literatuur (object-niveau) en de geschriften over deze primaire literatuur als secundaire literatuur (meta-niveau).
********Publieke lofprijzing, en als zodanig onderdeel van enkele literaire genres. De lof voor een persoon, werk, stad of zaak kan opgenomen zijn in een feestelijke redevoering of in een lofdicht of encomium. Ook het renaissancistische blason, een lofdicht op de vrouwelijke schoonheden, valt hieronder, evenals het lofdicht op een stad, het zgn. stedendicht of op een stroom, het zgn. stroomdicht.\nUiteraard vormt de laus het hoofdbestanddeel van de laudatio, maar ook binnen de mortuaire literatuur, met name de funeraire poëzie, is zij vrijwel altijd aanwezig en vervult ze de functie van narratio, naast de luctus (klacht) en de consolatio (vertroosting). Dat geldt ook voor de grafrede of lijkrede. Erasmus' Lof der zotheid (1511) wordt vaak genoemd als een specifieke vorm van laus.
********Oorspronkelijk een redevoering die in het oude Griekenland tijdens een volksfeest (Gr. panegyris) werd gehouden om steden en instellingen te verheerlijken. Bij de Romeinen werd de toespraak zeer lovend, zelfs vleierig, omdat ze meestal gericht was tot, of handelde over een bekend persoon. Uit de Latijnse literatuur kennen we een hele reeks ‘laudationes funebres’ (zie lijkrede). Natuurlijk waren er ook lofredes bij andere gelegenheden (panegyriek). Zo schreef rond 100 na Chr. Plinius de Jongere zijn Panegyricus in Traianum bij de troonsbestijging van Traianus. Zie ook retorica.
********Term uit de paleografie voor snel en ongedisciplineerd gebruiksschrift zonder enige kalligrafische pretentie. De currens bezet het laagste niveau in een door Lieftinck geïntroduceerde indeling naar niveau van het schrift: van snel geschreven naar zorgvuldig gekalligrafeerde letters (currens, libraria en formata). Bij deze indeling naar niveau is het tamelijk moeilijk om van objectieve criteria uit te gaan: de beschrijver moet afgaan op zijn ervaring en eigen (subjectieve) oordeel. Het begrip wordt vaak gebruikt als toevoeging bij de objectieve, op vormelijke eigenschappen gebaseerde schriftbenaming, bijv.: littera hybrida currens. De littera currens behoort, zoals de naam al zegt, evenals de littera cursiva tot het lopend schrift (cursief).\n\n\n\n\n\n\n\nLittera currens als lopend gebruiksschrift. [bron: J.M.M. Hermans & G.C. Huisman, De descriptione codicum (1979/1980), p. 48].
********De littera cursiva of kortweg cursiva is een snel schrijfbaar schrifttype, met als belangrijkste kenmerken het gebruik van een spitse pen, de f en lange-s die door de schrijflijn heen gaan en het meeschrijven van de luchtlijnen, waardoor lussen aan de stokletters ontstonden. De precieze ontwikkeling van de cursiva is onbekend, maar in de 12de eeuw ontstaat er voor aantekeningen en korte notities in de marges van boeken een kleine, snel schrijfbare schriftsoort die erg lijkt op de gewone littera textualis van die tijd. Dit aantekeningenschrift heeft veel invloed gehad op het ontstaan van de cursiva.\nAan het einde van de 13de eeuw is de cursiva volledig ontwikkeld en vanaf die tijd wordt de schriftsoort behalve als gebruiksschrift (cursiva currens) ook als boekschrift (cursiva textualis) gebruikt.\nParallel aan de verschijning van de cursiva als boekschrift loopt de verschijning van papier als schriftdrager. Vooral bij eenvoudige boeken is de combinatie cursiva - papier heel gewoon. In de 14de eeuw ontstaan er kalligrafische vormen met brede pen, die vaker in perkamenten handschriften worden aangetroffen (cursiva formata).\nMet uitzondering van de Nederlanden neemt de cursiva in de 15de eeuw als boekschrift de plaats van de textualis in.\n\n\n\n\n\n\n\nLittera cursiva in de Sint-Servatiuslegende van Hendrik van Veldeke (ca. 1470). [bron: J. Deschamps, Middelnederlandse handschriften uit Europese en Amerikaanse bibliotheken (cat. 1970), pl. 16].
********Het betonen van smart of klagen maakt onderdeel uit van enkele literaire genres. Uiteraard komt de luctus voor in de elegie, maar ook binnen de mortuaire literatuur, met name de funeraire poëzie, is zij een vast bestanddeel naast de vrijwel altijd voorkomende laus (lofprijzing) en consolatio (vertroosting). De luctus is – in principe – een direct gevolg van de laus: er kan alleen smart zijn als de overledene een loffelijk iemand was.
********
********Met deze vorm, oorspronkelijk bij vorsten gebruikelijk, noemt de ik-figuur zichzelf in het meervoud. Het komt voor in officiële regeringsstukken die een koninklijke bekrachtiging hebben gekregen, zoals de Koninklijke Besluiten (K.B.’s): ‘Wij, Beatrix’ enz. Sprekers en schrijvers hanteren deze vorm vaak uit bescheidenheid (pluralis modestiae). Tot voor kort was het de gewoonte van veel publicisten om zichzelf in het meervoud te presenteren. 
********Factor (ook wel facteur, naar het Frans) was een benaming uit de tijd van de rederijkers voor degene die de literaire activiteiten in een rederijkerskamer leidde. Deze bezoldigde functie behelsde onder meer het schrijven van de teksten (ballade-2, refrein-2, spel van zinne) voor verschillende gelegenheden (blijde inkomst, landjuweel), het leiden van toneelspelen en soms het componeren van muziek. Bekende factors zijn Jan van den Berghe (De Violieren, Den Boeck), Matthijs de Castelein (Pax vobis, De Kersauwe), Jan van Dale (De Mariacrans, De violette), Eduard de Dene (De drie santinnen), Cornelis Everaert (De Heilige Geest) en Anthonis de Roovere (De Heilige Geest).\n\n\n\n\n\n\n\nTitelpagina van Matthijs de Casteleins De const van Rhetoriken (1555) die hij schreef als factor van de kamers Pax Vobis en Kersauwe. [bron: B.A.M. Ramakers, Spelen en figuren (1996), p. 128].
********
********Term uit de editiewetenschap en de manuscriptologie voor een handschrift voor eigen gebruik (klad), dit in tegenstelling tot de codex, de handgeschreven kopij en het gedrukte boek. In de drukkerswereld worden ook typoscripten als manuscript aangeduid. Een door de auteur zelf geschreven manuscript noemt men een autograaf
********Aanduiding voor die vorm van individuele of collectieve auteurspoëtica (poëtica) die als openbare verklaring de functie heeft van een programmatisch geschrift, vaak in de vorm van een brochure, pamflet of inleiding op een nieuw tijdschrift. Vaak worden er dan ook nieuwe literaire opvattingen in kenbaar gemaakt. Het manifest dient doorgaans als begeleiding van een (geïntendeerde) nieuwe beweging in de literatuur. Bekende literaire manifesten zijn die van F.T. Marinetti, Manifeste du futurisme (1909) en A. Breton, Les manifestes du surréalisme (1924, 1929, 1942). Een Nederlands voorbeeld is Albert Verwey’s Inleiding in de nieuwe Nederlandsche dichtkunst(1905), een programmatisch geschrift dat, goeddeels in de vorm van een terugblik op de ontwikkelingen in de jaren 1880-1900, een aantal besliste poëticale uitspraken doet over de richting die de literatuur diende in te slaan. Dit manifest verscheen afzonderlijk in hetzelfde jaar waarin Verwey’s tijdschrift De Beweging zijn eerste jaargang beleefde en waarmee het nauw verband hield. Ook het ‘Ter inleiding’ van Ter Braak op Forum in aflevering 1 van jaargang 1 (1932) kan beschouwd worden als een manifest.\nEr zijn echter ook andere vormen van openbare literaire verklaringen. Men denke aan de auteur die zijn eigen werk inleidt (Johannes Kinkers ‘voorredes’ bij zijn Gedichten 1819-1821) of andermans werk (Willem Kloos’ inleiding op de Gedichten van Jacques Perk (1882), gezien als het poëtisch programma van Tachtig). Ook menige bloemlezing bevat een manifest als inleiding, zoals die van D. Binnendijk op Prisma (1930) of Gerrit Kouwenaar op Vijf 5 tigers (1955).\nAfzonderlijke vermelding verdient het manifest als tekstsoort binnen het modernisme. De historische avant-garde gebruikte het manifest als een geheel nieuw genre. Hierin presenteerde men zijn opvattingen over literatuur, kunst en maatschappij aan het publiek door middel van een grote variëteit aan typografische en retorische middelen.\nIn het algemeen kan men zeggen dat het vooral sinds de romantiek veel voorkomt dat belangrijke vernieuwingsbewegingen met manifesten zijn  ingeluid, vanaf het afzonderlijk verschenen ‘Prospectus’ ter inleiding van De Gids (1837) tot de artikelenreeks Analyse en oordeel van J.J. Oversteegen in Merlyn (1965) en het Manifest voor de jaren zeventig (1970) van Peter Andriesse, Hans Plomp. Heere Heeresma en George Kool. De beoefenaar van de literatuurgeschiedenis kan in het manifest aanknopingspunten vinden voor voorstellen inzake de periodisering.
********Marginalia zijn randopmerkingen of kanttekeningen. In de late oudheid en de middeleeuwen was het gebruikelijk dat in wetenschappelijke teksten aanvullingen, verbeteringen, uitleg of commentaar (glos) door de eigenaar-gebruiker van een handschrift in de marge werden bijgeschreven. Voor dat doel werd de marge soms bij het schrijven van het handschrift extra ruim bemeten.\nDaarnaast kennen we marginalia als gebruikssporen, bij wijze van correctie en ter ondersteuning van de voordracht, zoals in de Haagse Lancelot-compilatie (ed. Besamusca, Brandsma e.a., 1990), en als markering van belangrijke passages (nota-2).\nIn later tijd werden marginalia met een vaak kritisch of luchtig en speels karakter bij teksten bijgeschreven. De verzelfstandiging van dit soort randopmerkingen in afzonderlijk gepubliceerde bundels of in tijdschriftrubrieken bleef men marginalia noemen. Dirk Coster bundelde bijv. aforismen onder de titel Marginalia (1919) en in o.m. De vrije bladen kwam een rubriek voor onder die naam (1925-1929).\n\n\n\n\n\n\n\nOm beide uit elkaar te houden, werd de hoofdtekst vaak in gotische letter gezet, en marginalia in romein of cursief. [bron: Bibliopolis]
********Benaming vanaf de 16de eeuw voor een schoolboek van gevarieerde inhoud, aanvankelijk uit de katholieke tijd, maar later door enkele aanpassingen geprotestantiseerd. Een voorbeeld is het Materi-boecxken, oft voorschriften, seer bequaem voor die joncheyt, om wel te leeren lesen, waarvan al een uitgave verscheen in 1597. Het wordt tot diep in de 18de eeuw met enige aanpassingen herdrukt, bijv. Materie of speldeboeksken, zynde seer bequame voorschriften voor de joncheyd om wel te leeren lesen en schryven en een aanporringe tot alle christelijke deugden in Nijmegen in 1730 of 1731 en nog in 1777 bij De Lange in Deventer. Coornherts Eenen nieuwen ABC of materiboeck (1564) is bedoeld als typografisch schrijfboek. Een andere benaming is speldeboek.
********Het tegengestelde van personificatie, nl. het weergeven van mensen als dingen. In Junkieverdriet schrijft Jotie T’ Hooft over de winter: \nmet vingers die mij vouwen\n(1976, p. 47)\nwaarin hij de ik-figuur van het gedicht (de ‘mij’) weergeeft als iets dat gevouwen kan worden, bijv. een stuk papier.\nEen dichter die veel gebruik maakt van materialisatie is Gerrit Achterberg. In zijn gedicht ‘Thebe’ schrijft hij:\nIk weet niet meer hoelang ik ging.\nHoe brachten zij, die u begroeven, \nZover een ding?\n(VG, 1963, p. 258) \nEr is sprake van verwantschap van deze term met verdinglijking. 
********Een ‘lege’ structuur die op zichzelf geen betekenis heeft, maar schrijver en lezer uitnodigt tot semantische opvulling. Het begrip matrijs verwijst aldus naar patronen als rijmschema’s en metra, maar ook, in ruimere zin, naar retorische en topische schema’s (zie topos), genreconventies (zie conventie), structuurmodellen e.d. (bijv. de ‘opbouw’ van een redevoering of van een klassieke tragedie). De al dan niet specifieke opvulling van zo’n matrijs kan motiefwaarde krijgen. De relatie met het begrip motief is daardoor duidelijk: de matrijs is een lege, maar ‘productieve’ voedingsbodem (verg. etymologie) waarin motieven vorm krijgen. 
********
********
********Memorabilia is de naam voor een Latijns literair genre waarin een reeks vermeldenswaardige zaken worden weergegeven. Bijv. Cornelius Nepos, Exempla. Invloed kan worden gezien van de Griekse paradoxografen, nl. schrijvers die curiositeiten uit geschiedenis, natuur of geografie bijeenbrachten. Verwantschap is er ook met de laat-antieke, Byzantijnse en middeleeuwse literatuur, met geliefkoosde onderwerpen als de ‘zeven wereldwonderen’.
********
********Dagboek waarin in chronologische volgorde lopende zaken opgetekend worden. Als term uit de archivistiek is het een dagboek waarin men de handelingen en voorvallen boekt die veranderingen veroorzaken in de grootte van het vermogen en die niet in een ander dagboek worden opgetekend.\nEen wat bijzonder voorbeeld van een memoriaal in de eerste betekenis is het Memoriaal van Bredero, documentaire van een dichterleven, samengesteld door Garmt Stuiveling (1970), dat chronologisch alle bekende feiten met betrekking tot het leven van Bredero geeft. 
********Term uit de retorica – ook wel aangeduid met de termen modicum, mediocre, moderatum en floridum – voor het middelste der drie genera elocutionis, geschikt voor het aangenaam vermaak (Lat. delectare) en behagen (Lat. placere) door middel van opsmuk (ornatus). In de literatuur is het verbonden met die genres die niet duidelijk te plaatsen waren in het genus humile of het genus sublime. Voorbeelden vond men in de beschrijvende lyriek en volgens de middeleeuwse theorie ook in de Georgica van Vergilius. Overdrijving leidt hier tot slapheid (genus dissolutum).
********Term voor een literair procédé waarmee wordt aangegeven dat de lezer of toehoorder vanaf het begin zonder veel inleiding midden in de handeling wordt geplaatst, terwijl de voorafgaande gebeurtenissen geleidelijk later worden meegedeeld. Dit literaire procédé is het tegenovergestelde van ab ovo waarbij de gebeurtenissen vanaf het begin worden meegedeeld. Bij het gebruik van 'in medias res' kunnen die gebeurtenissen later verhaald worden via retroversie (flashback) of door middel van een bodeverhaal. Genres waarin deze techniek vaak wordt toegepast zijn het epos en de detectiveroman.\nEen voorbeeld van in medias res kan men aantreffen in de Aeneis van Vergilius, waarin na aanroeping van de muzen het verhaal begint met de storm die Aeneas naar de kust van Afrika drijft en pas later verteld wordt wat aan die storm voorafging. Ook Miltons Paradise lost (1667) vormt een voorbeeld van deze vertelwijze. Een Nederlandstalig voorbeeld is Couperus’ roman Van oude menschen, de dingen die voorbij gaan (1906), waarin de geheimen rond de moord die in deze roman een centrale rol speelt pas geleidelijk aan de lezer zullen worden onthuld.\nHet procédé wordt ook wel aangeduid met de term 'mediis in rebus'.
********Migrantenliteratuur (ook immigrantenliteratuur, allochtonenliteratuur) is een recent verschijnsel in de Europese literaturen, t.w. een corpus van literaire teksten geschreven door geïmmigreerde auteurs, dat vooral sinds het einde van de twintigste eeuw het aanzicht van de Europese letterkunde ingrijpend heeft veranderd. De studie ervan roept niet alleen vragen op over nationale en culturele identiteit in een multiculturele samenleving (thema van interculturaliteit), maar belicht ook interessante formele aspecten. Het is namelijk een ‘literatuur-met-een-accent’ die een bijzondere aantrekkingskracht uitoefent doordat ze via ‘mimicry’, d.w.z. door in de huid te kruipen van de ander, vaak op een parodiërende manier de ‘hybridisatie’ of smeltkroes van de maatschappij weerspiegelt, tegen stereotypen en vooroordelen in.\nIn de Nederlandse literatuur hebben geïmmigreerde auteurs een belangrijke plaats veroverd in het literaire bestel. Bekende en gewaardeerde schrijvers zijn o.m. Hafid Bouazza, Abdelkader Benali en Kader Abdolah. Deze laatste auteur kan ook beschouwd worden als een vertegenwoordiger van de exilliteratuur omdat hij als politieke vluchteling naar Nederland kwam.
********Benaming voor kleine geschilderde voorstellingen in een handschrift of incunabel. Miniaturen werden na het afschrijven van de tekst in het handschrift aangebracht, vaak door een specialist: de miniaturist.\nOm de waarde van het boek te vergroten ging men er vanaf de 13de eeuw toe over boeken niet alleen te verluchten (boekverluchting, decoratie), maar ook te illustreren, een ontwikkeling die samenhangt met het zelfstandig lezen in plaats van voorgelezen worden. Dit is de belangrijkste reden waarom de overgeleverde Middelnederlandse literaire teksten nauwelijks illustraties bevatten
********Begrip, uitgewerkt door de Sovjet-semioticus J. Lotman, waarmee de significante afwezigheid van een bepaald tekstkenmerk bedoeld wordt: het kenmerk dat op grond van de literaire conventie of op grond van een zekere regelmatigheid binnen de tekst verwacht werd, blijft afwezig en wordt precies daardoor betekenisvol voor de tekst, zij het in absentia. Het begrip is gemodelleerd op de zgn. nul-elementen die in de taalkunde onderscheiden worden (zo wordt het onbepaalde lidwoord ‘een’ in het meervoud gerealiseerd door een nul-element).
********
********Term uit de paleografie voor een lettersoort die zich ‘tussen vier lijnen’ laat schrijven, dat wil zeggen dat minuskels onderling in lengte verschillen omdat sommige een schacht naar beneden hebben (bijv. g, p, q) en andere letters een schacht naar boven (bijv. b, d, k). Daartussen zitten schachtloze letters (bijv. e, o, u). In het dagelijks spraakgebruik noemt men een minuskel een kleine letter, in de typografie (drukkunst) zit hij in de onderkast. Onze minuskel gaat via de humanisten (humanistisch schrift, littera antiqua, romein) terug op de Karolingische minuskel. Naast minuskelschrift kennen we ook majuskelschrift.\n\n\n\n\n\n\n\nMinuskelschrift fragment uit ca. 970. [bron: B. Engelhart & F. de Clercq, 50 eeuwen schrift (19652), p. 150].
********Middeleeuws toneelstuk (geestelijk drama) waarin de zondeval van een mens centraal staat. Meestal wordt de term gereserveerd voor een spel dat het wonderbaarlijke leven van een heilige tot onderwerp heeft. Vaak wordt in mirakelspelen een zondaar op miraculeuze wijze gered door de tussenkomst van Maria (Marialegende) of een heilige, bijv. Jan Smeken, Tspel van den heiligen sacramente van der Nyeuwenvaart (ca. 1500).\nDe termen mirakelspel en mysteriespel worden ook wel zonder duidelijk onderscheid gebruikt voor alle toneel waarin heiligen worden opgevoerd of Bijbelse onderwerpen aan bod komen. Het mirakelspel behandelt echter een wonder, een mysteriespel is een geloofsgeheim, waarin het voorkomen van wonderen niet noodzakelijk, maar wel mogelijk is.\nVolgens de gangbare literatuurgeschiedenis is Mariken van Nieumeghen (ca. 1515) een mirakelspel. De Mariken laat zich echter moeilijk een genre-etiket opplakken: de tekst is in zijn overgeleverde vorm niet bedoeld om gespeeld te worden en de aanwezigheid van proza, hoofdstuktitels, houtsneden en interpunctie wijzen op een zelfleesboek. De meest verdedigde theorie is dat de oorspronkelijke toneeltekst geheel uit verzen bestond en dat de prozagedeelten door de drukker zijn toegevoegd om van het toneelstuk een leesboek te maken. Het proza zou slechts herhalen wat ook in de verzen staat of slechts overbodige, niet onmisbare zaken toevoegen. Volgens Coigneau (1982) echter was de Mariken oorspronkelijk een prozatekst, een exempel of een (Maria)legende, en zijn de berijmde, gedramatiseerde gedeelten door een rederijker ingevoegd. Het is volgens hem beter te stellen dat de verzen proza-elementen herhalen.\nBij de rederijkers vallen de verschillende genres, mirakelspel en mysteriespel, evenals de moraliteit, min of meer samen met het spel van zinne.
********Modernisme is een erg complex en in verschillende betekenissen gebruikt stijl- en periodebegrip. Constant is de stam ‘modern’ in de zin van eigentijds, up-to-date of nieuw en dan in tegenstelling tot of als reactie op voorgaande of gelijktijdige, maar achterhaald geachte artistieke bewegingen. In die zin wordt de term bijv. gebruikt in ‘la querelle des anciens et des modernes’. Zo doelt Stendhal op het innoverende, eigentijdse wanneer hij ‘romantique’ als modern kwalificeert. Ook wanneer Baudelaire van ‘la modernité’ spreekt en men T.S. Eliots poëzie als modernistisch bestempelt, duidt men op deze idee van een breuk met de traditie. In deze zin van vernieuwing, het zich afzetten tegen de traditie, is er een grote verwantschap met de term avant-garde.\nSteeds vaker echter wordt de term ‘modernisme’ gebruikt als verzamelnaam voor een aantal internationale en innoverende stromingen in de cultuur van de eerste helft (globaal 1910-1940) van de 20ste eeuw. Tot dit modernisme worden gewoonlijk gerekend het expressionisme, het vitalisme, het fauvisme, het dadaïsme, het surrealisme, het futurisme, het imagisme, het kubisme, het constructivisme en de nieuwe zakelijkheid. Omdat er overlappingen voorkomen van deze verschillende bewegingen, soms in het werk van één auteur, geeft men er de voorkeur aan om ze samen te vatten onder de noemer ‘modernisme’.\nIn de Spaans-Amerikaanse literatuur wordt de term ‘modernismo’ gebruikt voor een symbolistische stroming en in Brazilië verstaat men er een specifieke voortzetting van het futurisme onder die zich nu juist afzet tegen het symbolisme. De term modernisme is blijkbaar rijkelijk onderhevig aan verschillende interpretaties en dat is voor een aantal literair-historici reden om er de voorkeur aan te geven de term te vervangen door historische avant-garde. Fokkema en Ibsch daarentegen leggen de nadruk op het element van taaltwijfel die het werk van veel schrijvers uit het interbellum kenmerkt en zij beschouwen deze taalscepsis als een doorslaggevend verschijnsel om van modernisme te blijven spreken. Wanneer men ervan uitgaat dat het modernisme door de Tweede Wereldoorlog wordt begrensd, dan kiest men ervoor om het na-oorlogse modernisme met de term postmodernisme aan te duiden, maar in feite zijn de grenzen niet zo scherp te trekken en is er sprake van geleidelijk veranderende poëticale opvattingen.\nIn de brede betekenis van het modernisme als vernieuwingsbeweging van de periode 1910-1940, vooral op het gebied van de literair-technische experimenten gelden auteurs als Joyce, Proust, Gide, Svevo, Faulkner, Woolf e.a. als modernisten. Een invloedrijk Nederlands modernistisch tijdschrift is I 10 (1927-1929), vooral ook omdat daarin veel belangrijke vertegenwoordigers van de internationale avant-garde van tussen de twee wereldoorlogen publiceerden. Daarnaast was De Stijl (1917-1932) met Theo van Doesburg en Antony Kok als literaire medewerkers en tal van beeldende kunstenaars en architecten (P. Mondriaan, B. van der Lek, J.J.P. Oud e.v.a.) representatief voor het modernisme.
********Term waarmee een bepaald taalgebruik aangeduid wordt. Men spreekt nl. van modaliserende stijl wanneer de spreker in wat hij zegt ook zijn mening (standpunt, oordeel, veroordeling) weergeeft over de strekking of waarde van hetgeen hij zegt. Deze houding kan op verschillende, subtiele of meer manifeste, manieren kenbaar gemaakt worden, bijv. door ‘modale’ bijwoorden als ‘misschien’, ‘zeker’, ‘schijnbaar’, ‘mogelijk’, of door werkwoorden als ‘menen’, ‘kunnen’, ‘mogen’. Ook kunnen het gebruik van bepaalde wijzen (modi) zoals de imperatief en de optatief, het wisselend gebruik van tijden en het aanwenden van specifieke taalregisters en diverse vormen van ironie (litotes, hyperbool) de lezer attent maken op de specifieke betrokkenheid van schrijver/verteller/personage bij wat gezegd wordt.
********Term uit de prosodie voor een bepaalde vorm van isochronie-1: een tijdseenheid die wordt aangenomen voor de syllabenlengte in metrische (metrum) poëzie dan wel in een lied bij de voordracht of zang van de tekst. De tijdseenheid kan gevuld worden door één syllabe of door een veelvoud daarvan. Omgekeerd kan de aangenomen tijdseenheid een syllabe eenmaal of meerdere malen vullen. De laatste hantering is de meest gebruikelijke.\nToepassing vindt vooral plaats in kinderrijmpjes. Zo in het regeltje\n‘Witte zwanen, groene zwanen’ \n(ed. J.L. Klink & T. de Marez Oyens, Liedboek voor de kinderen, z.j., p. 34),\ndat, afhankelijk van de gekozen maat, kan worden voorgedragen in syllaben van gelijke lengte met de tijdseenheid van 1 mora (.) per syllabe (tweekwartsmaat), aldus:\nWi[.]tte[.] / zwa[.]nen[.] /, groe[.]ne[.] / zwa[.]nen[.],\nof in een driekwartsmaat met de tijdseenheid van 1 mora per onbeklemtoonde syllabe (.) en 2 morae (..) per beklemtoonde, aldus:\nWi[..]tte[.] / zwa[..]nen[.] /, groe[..]ne[.] / zwa[..]nen[.].
********Laatmiddeleeuws didactisch toneelstuk, vaak met een vraagstuk van morele of zedelijke aard tot onderwerp. De moraliteit is beïnvloed door het geestelijk drama, maar is wereldser van aard
********Begrip uit de Bijbelinterpretatie, exegese en hermeneutiek. De tweede van de quator sensus scriptorum, de morele betekenis van de tekst. De sensus moralis of tropologicus is vergelijkbaar met het begrip zin, zoals dat in de middeleeuwen wordt gebruikt om de strekking van een tekst aan te duiden.
********In de Griekse mythologie dochters van oppergod Zeus en Mnemosyne, bekend als de godinnen van kunst en wetenschap. Sinds Hesiodus onderscheidt men negen muzen, die echter pas later elk een bepaald gebied (dikwijls variërend van bron tot bron) kregen toegewezen: Calliope (epische poëzie), Clio (geschiedschrijving, epos), Erato (liefdeslyriek), Euterpe (muziek, lyrische dichtkunst), Melpomene (tragedie), Polyhymnia (religieuze dichtkunst), Terpsichore (dans), Thalia (komedie, landelijke literatuur) en Urania (sterrenkunde). In de 20ste eeuw heeft men een (anonieme) tiende muze met de filmkunst geassocieerd.\nEen literair werk in de oudheid begon vaak, in navolging van de epen van Homerus en Vergilius, met een aanroeping van muzen of van andere goden (= apostrofe, invocatio). De dichter vroeg daarin om bijstand en inspiratie bij het schrijven van zijn werk. In overdrachtelijke betekenis wordt de benaming ook gebruikt voor de inspiratiebron van een dichter (bijv. een geliefde).\n\n\n\n\n\n\n\nDe negen muzen op een Romeinse sarcofaag. [bron: A.G.H. Bachrach e.a. (red.), Moderne Encyclopedie van de Wereldliteratuur, dl 6 (19822), p. 293].
********In de tweede helft van de 18de eeuw ontstonden verzamelingen (meestal in 12°-formaat) van niet eerder gepubliceerde gedichten, toneelfragmenten e.d., geïllustreerd met prenten en een kalender (vandaar de naam almanak). Als bekende voorbeelden kunnen we vermelden: Almanach des Muses (1765-1833), Göttinger Musen-almanach (1770-1804) en Nederlandsche Muzenalmanak (1819-1841).\n\n\n\n\n\n\n\nDe Belgische Muzen-Almanak (1827). [bron: W. van den Berg & P. Couttenier, Alles is taal geworden (2009), p. 166]. \n\n\n\n\n 
********
********Een emblema waarbij de pictura vervangen wordt door een omschrijving van een afbeelding in woorden. Een auteur kan zijn toevlucht zoeken tot emblemata nuda bijvoorbeeld als de financiële middelen ontbreken om etsen of gravures te vervaardigen. Een voorbeeld van een reeks emblemata nuda is te vinden in de bundel Cocus bonus ofte Geestelijcke sinne-beelden ende godtvruchtighe wt-legginghen op alle de ghereetschap van den kock (1663) van Pieter Croon.
********Het motto waaronder de laatmiddeleeuwse humanisten systematisch op zoek gingen naar oude handschriften met daarin de oorspronkelijke, d.w.z. niet gecompileerde en door transmissiefouten gecorrumpeerde teksten van de klassieke auteurs om zo te komen tot een wetenschappelijk verantwoorde studie van zowel de klassieke literatuur als de Bijbel. Erasmus gebruikte de uitdrukking  in zijn De ratione studii ac legendi interpretandique auctores (1511): ‘Sed in primis ad fontes ipsos properandum, id est graecos et antiquos’ (Voor alles moet men zich haasten naar de bronnen zelf, d.w.z. naar de Grieken en antieken). De handschriften die de voor de humanisten waardevolle, niet-bewerkte teksten bevatten, stammen ook uit de tijd van Karel de Grote, de 8ste en 9de eeuw.\nDe moderne filologie huldigt dit streven onverkort. De overleveringsgeschiedenis van Middelnederlandse, 16de- en 17de-eeuwse literatuur is doorgaans zo gecompliceerd en zo vol lacunes, dat het bestuderen van de bron(nen) waarin de tekst is overgeleverd (codicologie, manuscriptologie, analytische bibliografie-1) een absolute noodzaak is voor een beter begrip van de tekst.
********Vorm van anastrofe waarbij, vooral in de klassieke talen, het voorzetsel na de bijbehorende naamval wordt geplaatst. Bijv. honoris causa (‘om reden van eer’).
********
********Aanduiding voor het verhalende karakter van een tekst: narrativiteit is het specifieke kenmerk of geheel van kenmerken dat iets tot een verhaal maakt. Het vormt aldus het onderzoeksobject van de narratologie. Simplificerend zou men kunnen zeggen dat narrativiteit bestaat in het samenspel van vier kenmerken: een verteller brengt de lezer of toehoorder verslag uit (communicatie) over een voldoende herkenbare en interessant geachte reeks gebeurtenissen (relevantie) die onderling verbonden zijn door logisch-causale (coherentie) en chronologische relaties (temporele progressie). Onder invloed van Propp (zie functie) en van het Franse structuralisme (zie actant) leggen vele narratologen vooral de nadruk op de voorlaatste factor, de voor de lezer herkenbare logisch-causale samenhang van de vertelde reeks gebeurtenissen.\nHet begrip narrativiteit impliceert een zekere analogie met literariteit, waarmee we het specifieke literair-zijn van een tekst aanduiden. Zoals literariteit is narrativiteit immers een begrip dat de conventionele teksttypologieën en genreschema’s doorkruist. Zo bevat een ‘verhalende’ tekst als een roman of kortverhaal, behalve een zekere dosis narrativiteit, ook andere, non-narratieve vormen van ordening of betekenistoekenning (bijv. dialogen, beschrijvende uitweidingen, theoretische bespiegelingen, lyrische evocaties). Omgekeerd is narrativiteit vaak aanwezig in teksten die traditioneel niet tot de verhaalkunst gerekend worden of zelfs een niet-fictioneel en niet-literair statuut hebben (bijv. illustratieve anekdotes in een filosofisch betoog). Zo wordt bijv. in de methodologie van de geschiedschrijving aandacht besteed aan het verhalende karakter van elke poging tot representatie van het verleden. Narratieve structuren kenmerken ook vaak het discours in de wetenschap, filosofie, psychoanalyse, theologie, rechtswereld, enz. Dit heeft sommigen ertoe gebracht narrativiteit te beschouwen als een universeel cognitief mechanisme waarmee we kennis over de realiteit opbouwen, articuleren en overbrengen.
********Term uit de narratologie of verteltheorie voor de specifieke ordening van de gebeurtenissen of groepen gebeurtenissen in een verhaal die men globaal zou kunnen omschrijven als een meegedeelde mogelijkheid (1), de gebeurtenis(sen) die daarmee is (zijn) verbonden (2) en de afsluiting (gevolgen) daarvan in positieve of negatieve zin (3).\nDie fasen zijn terug te vinden in bijv.:\n1. Iemand wil een grote reis maken
********Term waarmee aangegeven wordt dat in een verhalende tekst een communicatiesituatie tot stand wordt gebracht op verschillende niveaus:\n1. tussen de personages onderling (bijv. dialogen): de communicatie geschiedt binnen het kader van de fictionele wereld
********Term uit de narratologie of verteltheorie voor de manier waarop een verhalende tekst blijkt te zijn opgebouwd. In feite bestaat het narratieve systeem uit de retoricale middelen die een verhalende tekst structureren, zoals bijv. de focalisatie of het perspectief (point of view), de tijdsaspecten, de ruimtelijke aspecten van het verhaal, e.d. Het totaal van deze structurerende kenmerken die de verhalende tekst zijn vorm geven noemt men het narratieve systeem.
********Term uit de verteltheorie voor de fictieve lezer of toehoorder van een verhaal die in de vertelling wordt aangesproken (de zgn. aangesprokene) of kan worden verondersteld. Een narratee is altijd in een verhaal aanwezig, ook al wordt hij daarin lang niet altijd genoemd waardoor hij onzichtbaar kan blijven. In feite is de narratee daarom steeds een abstracte constructie die als het ware de auteur soms vertegenwoordigt en zijn standpunten deelt of daar een spel mee speelt. Dergelijke lezers worden ook wel ‘voorgewende lezers’ genoemd, naar het door Gibson geïntroduceerde begrip ‘mock reader’, een begrip dat overigens niet altijd samenvalt met de narratee maar ook kan duiden op een bepaalde vorm ervan. Daarmee onderscheidde Gibson deze mock reader van de implied reader.\nOverigens kan de narratee ook aangesproken worden in een gesimuleerde mondelinge vertelling, waardoor de term (voorgewende) ‘lezer’ eigenlijk te restrictief is. Een bekend voorbeeld is het kortverhaal ‘Haircut’ (1925) van Ring Lardner, waarin een kapper (de overigens onbetrouwbare ik-verteller) zijn mondelinge vertelling richt tot zijn klant (de narratee) tijdens de knipbeurt.\nZie ook narratieve communicatieniveaus.
********Term uit de poëtica voor een natuurlijk chronologisch verloop van de tijd (chronologische vertelwijze), dit in tegenstelling tot de ordo artificialis, de gekunstelde, de chronologie doorbrekende beschrijving van de gebeurtenissen, bijv. in medias res. 
********Nil volentibus arduum, kortweg Nil, is het eerste Nederlandse dichtgenootschap, opgericht te Amsterdam in 1669, ‘na het voorbeeld van de Italiaansche en Fransche Akademien [...] tot voortzettinge van onse Taal en Dichtkunst’, zoals in het privilegie voorin alle uitgaven van Nil na 1677 vermeld staat. De kunstopvattingen van de leden van Nil zijn van grote invloed geweest op het toneel (classicistisch drama) en de literatuur van eind-17de en van de 18de eeuw.\nDe aanleiding tot de oprichting moet gezocht worden in onenigheid over toneelopvattingen tussen Jan Vos en Lodewijk Meijer, welke laatste in 1669 uit het bestuur van de Schouwburg werd verwijderd. Samen met o.a. Andries Pels en Johannes Bouwmeester richtte Meijer toen Nil op. De theorie van Pels richtte zich vooral op het toneel waarvoor hij het Frans-classicisme ten voorbeeld stelde in Q. Horatius Flaccus dichtkunst, op onze tijden en zeden gepast (1677
********Formule waarmee de censor van de katholieke kerk aangaf dat een geschrift toestemming (approbatur) kreeg om gedrukt en uitgegeven te worden omdat de inhoud niet strijdig was met de katholieke kerkleer en/of onschadelijk voor de gelovigen. Doorgaans gaf de censor met deze formule aan de bisschop te kennen dat er geen bezwaren tegen de inhoud waren, waarop de bisschop toestemming gaf (evulgetur, imprimatur) tot uitgave.\n\n\n\n\n\n\n\nVoorbeeld van een imprimatur en een nihil obstat op het titelblad van een door de kerkelijke overheid goedgekeurd boek. [bron: Wikipedia].
********Literaire school te Rome (ca. 75-50 v. Chr.), bestaande uit dichters als Licinius Calvus, Helvius Cinna en Valerius Catullus. Zij verwierpen zowel de vorm als de geest van de vroegere Latijnse poëzie (bijv. Ennius), en bedreven de dichtkunst als een ars (technische deskundigheid), naar het voorbeeld van de Alexandrijnen. Hun ideaal van de poeta doctus (zie ook poeta vates) probeerden ze bij voorkeur uit in kleinere dichtvormen (epyllion, elegie, epigram).
********
********Concept uit de sociale wetenschappen dat o.m. in de taalkunde (E. Coseriu, sociolinguïstiek, stilistiek) en de literatuurstudie van de laatste decennia met vrucht gehanteerd wordt. Een norm is een soort richtlijn die bepaalt welk ‘gedrag’ in bepaalde omstandigheden – die ook andere gedragingen toelaten – als passend geldt en welk niet. Zo hebben conventies en genrevoorschriften in de literatuur een normkarakter
********Begrip uit de codicologie en de paleografie voor de marginalia die sommige lezers in de marge van handschriften en gedrukte boeken aanbrachten (gebruikssporen) om passages die ze herkenden vanuit de literaire traditie en die ze belangrijk vonden of die hen om andere redenen aanspraken, te markeren. Deze notae konden allerlei vormen aannemen: het al dan niet afgekorte woordje nota, lijnen in de marge, handjes, een wijzend figuurtje, diertjes enz.\nHet is mogelijk dat al bij de productie van een handschrift door de rubricator (rubricatie) notatekens werden aangebracht bij belangrijke passages. In het Haagse Die Rose-handschrift kan dat het geval zijn geweest
********Gereduceerde lettervorm die onderdeel uitmaakt van een in de klassieke oudheid ontstaan soort stenografie (zie ook tachygrafie). Vaak wordt gesproken van Tiroonse notae, naar de vrijgelaten Romeinse slaaf Tiro, die het systeem ontwikkelde om de redevoeringen van zijn meester Cicero op te schrijven.\nHet principe van de Tiroonse notae is als volgt: de beginletter van een woord, eventueel gevolgd door enkele andere letters, wordt in gereduceerde vorm neergeschreven, waarbij, door middel van bepaalde tekens, verbuigingen van zelfstandige naamwoorden, vervoegingen van werkwoorden en woordafleidingen weergegeven worden.\nHet Tiroonse notenschrift raakte in de loop der eeuwen wijd verspreid en werd uitgebreid tot zo'n 13.000 tekens. Na de klassieke oudheid raakte het systeem in onbruik, uitgezonderd een korte opleving in de 9de eeuw als gevolg van de ontdekking van een aantal handboeken. De middeleeuwen kenden een eigen stelsel van afkortingen, de abbreviaturen (abbreviatuur), hoewel ook de nota in marginalia voorkomt. In de 14de eeuw is het notenstelsel praktisch uitgestorven, alleen de tekens voor con (9) en et (7) bleven. De nota et werd in alle West-Europese talen gebruikt voor en. In de 17de eeuw wordt een aantal Tiroonse noten weer opgepikt om gebruikt te worden in de wiskunde: ‘7’ (et) wordt ‘+’ en ‘=’ (esse) wordt het is-gelijk-teken.\n\n\n\n\n\n\n\nTableau van de Tiroonse notae. [bron: J. Stiennon, Paléographie du Moyen Age (1973), p. 130].
********Toelichting in de vorm van een eindnoot, voetnoot of marginalia (zie ook nota-2) in een boek- of tijdschriftpublicatie. Noten in de vorm van woordverklaringen in tekstedities noemt men annotaties).
********Middelnederlandse 14de-eeuwse benaming voor een kort, moraliserend gedicht, in lengte variërend van 6 tot ca. 60 versregels. Het is niet duidelijk waarin het notabel zich als genre van de sproke onderscheidt. Met name van Willem van Hildegaersberch bleven notabelen bewaard, hoewel het niet helemaal zeker is of deze het genre zelf zo aanduidde of dat latere kopiisten een aantal teksten deze titel meegaven. Bijv.:\nXXVIII Een notabel\nDie ter werlt is verheven, / Verdient hi dan in desen leven,\nDat hi machtich blijft hier boven, / Soe heeft hi Gode veel te loven
******** Term uit de archivistiek voor het officiële verslag van het verhandelde in een vergadering. Met name voor de verslaglegging van een wetenschappelijke bijeenkomst (colloquium, congres, symposium) gebruikte men de termen acta of handelingen, die vervolgens deel uitmaken van titels van tijdschriften, bijv. Handelingen van het Nederlandse Filologencongres, ook als er geen sprake meer is van notulen zoals in de Acta Historiae Neerlandicae
********Term uit de leer van de dichtkunst voor een strofe van negen versregels. Een voorbeeld van een gedicht waarin twee novetten voorkomen, is ‘De avondstond’ van W.E. de Perponcher (strofe 4 en 8, in G. Komrij, De Nederlandse poëzie van de 17e en 18e eeuw, 1986, p. 1109-1111). Een ander voorbeeld vindt men in Remco Camperts gedicht (strofe 2) ‘Hoe hij mijn verjaardag vierde’ (D. Kroon, Dichters door dichters, 1986, p. 42).\nEen specifieke vorm van de novet vindt men in het nonarime, een met één regel vermeerderde stanza.
********Term uit de bibliografie voor een formaat waarbij de breedte van een boek groter is dan de hoogte. Dit breed formaat wordt verkregen door de vellen bij het vouwen éénmaal of tweemaal over de lange kant te vouwen in plaats van consequent over de korte kant, zoals gebruikelijk is. Boeken gedrukt in oblong-formaat zijn zakboeken, meestal liedboeken. De oudste oblong-boeken zijn Een schoon liedekens-boeck (1543) en de refreinenbundel Refreynen int sot amoureus wijs van Jan van Doesborch (1531). Bekende 17de-eeuwse oblong-boeken zijn het Groot lied-boeck (1622) van Bredero en Valerius' Nederlandtsche gedenck-clanck (1626).\n\n\n\n\n\n\n\nBoek in oblongformaat. [bron: Groot lied-boek van Brederode (1966), ed. A. A. van Rijnbach]
********Term uit de retorica voor alles wat het schaamte- en zedelijkheidsgevoel van het gemiddelde publiek kwetst. De obsceniteit van een literair werk is dus afhankelijk van de receptie van de gemiddelde lezer, die de contemporaine maatstaven aanlegt van de gemeenschap waartoe hij behoort.\nDe discussie over obsceniteit hangt nauw samen met die over pornografie, maar obsceen is een ruimer begrip dat niet alleen samenhangt met de beschrijving of afbeelding van seksuele handelingen, maar ook met godsdienstige en maatschappelijke taboes. Opmerkelijk is dat gedetailleerde beschrijvingen van moorden en oorlogsmisdaden zelden of nooit tot de obsceniteiten gerekend worden. Over het algemeen is men van mening dat de obsceniteit van een boek afgemeten dient te worden aan de bedoeling, het hoofdthema, en niet aan obsceen taalgebruik in een enkele passage.\nDat de censuur het moeilijk heeft met het definiëren van wat obsceen is, is gebleken bij het geruchtmakende proces in 1960 over Lady Chatterley's lover (1928) van D.H. Lawrence, dat voor die tijd alleen in gekuiste versie mocht verschijnen. Zie in dit verband ook Hicklin test.\nOok het slepende proces wegens godslastering tegen Gerard Reve naar aanleiding van Nader tot U (1966), dat zijn ontknoping vond in Reves zelfverdediging en vrijspraak voor de Hoge Raad in 1968, heeft te maken met een van de kenmerken van obscenitas, het vermengen van gewijd en profaan.
********Vorm van aversio, nl. een literaire of retorische techniek die erin bestaat dat de schrijver of spreker het verhaal of betoog onderbreekt door te zweren bij iets dat afwezig is. Lat. synoniem obtestatio (= eed).
********Term uit de retorica en poëtica voor een stijlfiguur die de aandacht op iets of iemand vestigt door middel van de bewering er niet over te willen spreken (vgl. praeteritio), zoals bijv. in de Beatrijs:\nDat ic prisede hare lede,\nSonderlinghe haer scoenhede,\nDats een dinc dat niet en dochte.\n(ed. Meder & Wilmink, 1995, vs. 23-25).\n‘Ante occupatio’ is de retorische techniek die erin bestaat mogelijke tegenwerpingen van de tegenstander te voorkomen door daarop te anticiperen.
********De retorica als ars moest ondersteund worden door veelvuldig oefenen, door exercitatio. Dat kon door het lezen van literaire teksten die tot imitatio uitnodigen, maar ook door zich te verdiepen in historische werken, wetten en politieke geschriften. De redenaar moest zich zo breed mogelijk oriënteren, moest een homo universalis zijn. Dit ideaalbeeld verlangt bijv. Vondel ook van de dichter in zijn Aenleidinge ter Nederduitsche dichtkunste :\nHy bevlijtige zich om dagelijx toe te nemen in kennisse van verscheide wetenschappen, om, is het niet van alles volmaecktelijck, dat zwaer ja onmogelijck valt, ten minste ter loop van vele dingen kennis hebben, om zijn werck naer den eisch uit te voeren.\n(ed. Werkgroep Utrechtse neerlandici, 1977, vooral regel 109-112)\nIn de klassieke retoricascholen speelden schriftelijke oefeningen een grote rol, de zgn. chria, het latere schoolopstel, met als onderdelen een lofprijzing (exordium), narratio, argumentatio met confirmatio, refutatio, analogie-1, exemplum en testimonia en een peroratio of conclusio.
********Term uit de bibliografie voor een oude bibliotheeksignatuur. Voor het wetenschappelijk onderzoek is het van belang dat bij het omsigneren van boeken de oude signaturen op het schutblad niet verwijderd worden opdat verwijzingen naar exemplaren in oudere publicaties nagetrokken kunnen worden. Oude bibliotheeksignaturen zijn ook interessant voor de provenance van een boek.\nEen voorbeeld van een gewijzigde signatuur die voor misverstanden zou kunnen zorgen, is de vermelding op de titelpagina van de facsimile-editie van de Zeevsche nachtegael (ed. Meertens & Verkruijsse, 1982): ‘facsimile-editie van exemplaar PB Zeeland 3 K 1’. Niet alleen de signatuur is sinds 1982 gewijzigd in 1103 K 1, maar ook de naam van de bibliotheek is veranderd in Zeeuwse Bibliotheek (ZB). 
********Thema dat in de late middeleeuwen een rol speelde in de stadsliteratuur, waarbij de bestaande orde wordt geridiculiseerd door haar op z'n kop te zetten in een speelse chaos, zoals in de vastelavondviering gebeurt. Op die manier laat men zien hoe het niet kan en moet, omdat er anders een onleefbare situatie zou ontstaan. Tegelijkertijd functioneerde deze mundus inversus als een tijdelijke uitlaatklep, zowel wat betreft de zware druk die van de bestaande orde kon uitgaan, alsook voor de omstandigheden waarin geleefd werd. Bovendien konden allerlei reële angsten erdoor bezworen worden: dat waarvoor men bang was, werd belachelijk en op die manier onschadelijk gemaakt.\n\n\n\n\n\n\n\nWapenschild met de omgekeerde wereld. [bron: H.Pleij, De sneeuwpoppen van 1511 (1998), t.o. titelpagina].
********Een van oorsprong Engelse aanduiding (‘omnibus edition’) voor een goedkope uitgave van alle of van een aantal werken van één of meer auteurs in één band. Het betreft altijd herdrukken van eerder verschenen, populair werk voor een groot publiek op goedkoop papier en in een eenvoudige band. In Engeland is op deze wijze op grote schaal het verzameld werk van bijv. Shakespeare en Oscar Wilde verspreid. In Nederland hebben o.a. de Arbeiderspers en Elsevier dergelijke uitgaven op de markt gebracht, bijv. van A.M. de Jong, Omnibus (1960, waarin Het verraad, De rijkaard, Frank van Wezels roemruchte jaren, De schotel) en van Piet Bakker, Omnibus (19614, waarin De Slag, Jeugd in de Pijp, Logboek van de Gratias, Deining in Zwinderen).
********Aan het aards paradijs ontleend ideaalbeeld van een lustoord in de hoofse literatuur. Anders dan de antieken die de vrije natuur prefereerden (locus amoenus) kozen de 12de- en 13de-eeuwse auteurs voor een geciviliseerde, van de buitenwereld afgesloten en daarom discrete en exclusieve locatie. De ‘omsloten tuin’ - ook in de vorm van een gestileerde boomgaard (vergier) - is een locus amoris, een plaats om lief te hebben, en komt als zodanig in bijna elke hoofse tekst voor, bijv. in Segher Diengotgafs Tprieel van Troyen (ed. De Waard en Dupuis, 1965) en in nog sterkere mate in Guillaume de Lorris' deel van de Roman van de Roos.\n\n\n\n\n\n\n\nMiniatuur in de Roman de la rose (15de eeuw). [bron: A.G.H. Bachrach e.a. (red.), Moderne Encyclopedie van de Wereldliteratuur, dl 8 (19832), p. t.o. 237].
********Aanduiding dat een tekst een bepaalde onregelmatigheid vertoont – bijv. een elisie, een pleonasme of tautologie, een stoplap – om het metrum van de versregel beter te doen uitkomen. Het betreft als het ware een vorm van ‘metrumdwang’ (vgl. rijmdwang). Bijv. het tweejambische zinnetje:\n‘Hĭj lōopt ĭn ’t rōnd’ in plaats van ‘Hĭj lōopt ĭn hět rōnd’. 
********Term uit de retorica (ook wel thesis genoemd < Gr. thesis = stelling) voor een vraagstuk (quaestio) van algemeen-theoretische aard waarin een redenaar een dubium onder woorden kan brengen in het kader van de inventio. De quaestio infinita of generalis is in tegenstelling tot de quaestio finita abstract, bijv. of een dronken man een moord kan plegen.
********Term uit de retorica voor één van de middelen die de ars persuadendi ten dienste staan, nl. het onderrichten van de toehoorders door het doen van objectieve mededelingen, waartoe een stijl die dicht bij het gewone spreken staat, het genus humile (één van de drie genera elocutionis), volgens de klassieke retorica het meest geschikt werd geacht. Om de zaak aannemelijk te maken (probare), dienen bewijzen aangevoerd te worden.
********Term uit de retorica voor een semantisch verschil tussen het normale gebruik van een woord in een zin en een herhaald nadrukkelijk en bijzonder gebruik van hetzelfde woord verderop in dezelfde zin. Wanneer de distinctio in een dialoog wordt toegepast, spreekt men van reflexio. De distinctio is verwant aan paronomasia, anadiplosis (epanalepsis) en polyptoton.\nDe eerste regel van het gedicht van Casper van Baerle, ‘Lof van de lindeboom’, uit de bundel Poezy bevat een distinctio:\nUw' Oostwijck is mijn lust, en 't leven van mijn leven, [...].\n(ed. Komrij, De Nederlandse poëzie van de 17de en 18de eeuw in duizend en enige gedichten, 1986, p. 130) 
********Term uit de emblematiek voor het onderschrift onder de pictura. Subscriptio, pictura en motto (motto-2) vormen samen de drie-eenheid van het emblema. Het onderschrift kan gesteld worden in de vorm van een dialoog over het thema van de pictura, van een probleemstelling die vervolgens opgelost wordt, van de apostrofe die zich in de tweede persoon tot de pictura of tot de lezer richt, of als een prosopopoeia, de oefening om de emoties te kunnen weergeven van een verzonnen personage.\nDe meeste subscriptiones vertonen een tweeledigheid: beschrijving van de pictura en uitleg. Overigens kan de lengte van de subscriptio variëren van epigram of  opschrift tot uitgebreide uitleg in poëzie en proza. Zeer kunstig zijn de onderschriften in de driedelige bundel van Jacob Cats’ Silenus Alcibiadis sive Proteus (1618), waarin bij driemaal dezelfde prent drie subscriptiones staan met respectievelijk amoureuze, morele en religieuze uitleg en dan nog in drie talen: Nederlands, Frans en Latijn. In 1627 publiceerde Cats de bundel Sinne- en minnebeelden waarin de drie explicaties samen onder één prent geplaatst werden.\n\n\n\n\n\n\n\nEen kleine dialoog tussen Plautus en Euripides opent de subscriptio van dit emblema uit Jacob Cats' Proteus (1627). Lees de volledige tekst hier. [bron: Bibliopolis]
********Korte aanduiding van de belangrijkste grondgedachte van een literair werk, waarbij geabstraheerd wordt van de specifieke tijds- en ruimtelijke aspecten van die tekst. Het thema is de algemene noemer waarop een reeks inhoudelijke elementen kan worden teruggebracht of, zoals Drop het definieert ‘de kortste aanduiding van het centrale probleem waarover een tekst gaat’. Veel voorkomende literaire thema’s zijn bijv. een onvervulde liefde, het opgroeien tot volwassenheid, de dood of de vergankelijkheid e.d. Het thema zou je de herformulering van het grondmotief van een literair werk kunnen noemen. Soms wordt daarnaar al in de ondertitel verwezen, zoals in Richardsons Pamela or virtue rewarded (1740) het thema ‘deugd wordt beloond’ wordt aangegeven.\nGewoonlijk gaat men ervan uit dat de motieven van een literaire tekst samen het thema van die tekst vormen of op z’n minst het thema ondersteunen. Bij het gebruik van de term ‘thema’ doet zich echter een aantal praktische problemen voor. Zo is de afgrenzing van begrippen als motief en idee lang niet zo duidelijk als vaak wordt gesuggereerd. In de praktijk worden deze begrippen vaak voor hetzelfde gebruikt. In de Franse literatuurwetenschap blijkt de term ‘thème’ toegepast op dat wat elders een motief genoemd wordt. Bovendien geeft o.m. Abrams onder het trefwoord ‘motief’ voorbeelden (‘carpe diem-motief’) die door Maatje als ‘idee’ worden gedefinieerd. Wanneer Drop het thema de ‘uiterste abstractie van het concrete verhaal’ noemt, gebruikt Maatje die formulering nu juist voor ‘idee’.\nEen ander probleem betreft het feit dat het vaststellen van het thema van een literair werk een kwestie van interpretatie is. Historisch gezien blijkt het thema van een tekst telkens te verschillen (vgl. de verschillende interpretaties van Shakespeare’s Hamlet. Is het thema hier wraak of twijfel?). Maar ook tijdgenoten blijken te verschillen van mening over de interpretatie en dus over het thema (waar de één spreekt over ‘het menselijk tekort’ ziet een ander ‘sociale problematiek’ als centraal gegeven).\nWil men de term niettemin zinvol gebruiken dan lijkt het geboden om vooraf precies aan te geven in welke zin men ‘thema’ gebruikt (bijv. de term te beperken tot de abstracte eigenschappen van een tekst, zoals eenzaamheid, vergankelijkheid, onvervulde liefde e.d.) en de term duidelijk af te grenzen van idee of motief.\nEen voorbeeld van een inventarisatie van gebruikte thema’s is R. Glancy’s Thematic guide to British poetry (2002).
********Term uit de retorica voor de vraag waarom het gaat in een rede en die – in het kader van de inventio – het  dubium onder woorden brengt. Men maakt een onderscheid tussen enerzijds de quaestio finita of specialis, ook wel hypothesis genoemd (Gr. onder-stelling, stelling onder gezag van), en anderzijds de quaestio infinita of generalis, ook thesis genoemd. 
********Synoniemen exquisitio (Lat. onderzoek) en communicatio. Percontatio is een vorm van dubitatio en dialogische sermocinatio, nl. een imaginaire dialoog van de redenaar met de tegenstander van zijn stelling of met het publiek (\"Wat zoudt U in dit geval doen?\"), waarbij de redenaar een imaginaire vraag of bewering van zijn opponent vragend herhaalt en daarop zelf een tegengesteld antwoord geeft. Dit laatste wordt subiectio genoemd.  Bijv.:\nDomus tibi deerat? At habebas
********Term uit de retorica voor het beoordelen van de verschillende elementen (res en verba) van een betoog of literair werk door de redenaar, respectievelijk de auteur op hun bruikbaarheid in specifieke gevallen. Het iudicium wordt soms zelfs gezien als een van de taken van de redenaar (officia oratoris) tussen inventio en dispositio in. Al naar gelang de omstandigheden kan het iudicium ertoe leiden dat onderdelen verplaatst, verwisseld of weggelaten worden. \nIn de sfeer van het (academisch) onderwijs heeft het iudicium de betekenis gekregen van de beoordeling van de resultaten van de student door de docent of van de dissertatie van de promovendus door de promotiecommissie.
********Middellatijns lied waarvan de melodie, gecomponeerd om door twee op elkaar antwoordende solisten of koren te worden gezongen, afwisselt per strofenpaar of per twee strofenhelften. Oorspronkelijk (9de eeuw) was ook de tekst, afgezien van inleiding en slot, in twee-aan-twee variërende strofen (strofenhelften) opgebouwd, zonder metrische structuur, alleen gebonden door het gelijke aantal lettergrepen in de corresponderende tekstregels. Het was dus in kwantitatief gelijke eenheden opgedeeld proza. Vandaar ook de oudere benaming ‘prosa’. Vanaf de 12de eeuw kregen de sequentiae een vaste metrische structuur: een aantal gelijke strofen van door rijm gebonden trocheïsche verzen. Aan deze jongere vorm beantwoorden de Franse lai en de Duitse Leich. De sequentia, in oorsprong wellicht profaan, werd spoedig een typisch religieus lied. Zij kreeg in de misliturgie van vele feestdagen een vaste plaats als recitatieve troop-2 vlak voor het evangelie. Tot de bekendste sequentiae behoren Victimae paschali laudes (paasgezang, nog van het prosatype), Lauda Sion (Sacramentsdag) en Dies irae (Allerzielen), beide van het jongere type. Uit de Franse literatuur is bekend La séquence de Sainte Eulalie (9de eeuw), die volgde op een Latijnse sequentia gewijd aan dezelfde heilige.
********
********Stijlfiguur (stijlfiguren) bestaande uit het twee- of meerledig naast elkaar plaatsen van verwante noties, bijv. ‘eten en drinken’ als uitsplitsing van ‘voedsel’. Soms nadert de accumulatio de tautologie, zoals in ‘Hij sprak en zeide’ (G. Gossaert, Experimenten, 1911, p. 162). Behalve substantieven en werkwoorden kunnen ook adjectieven in de accumulatio als bestanddelen fungeren, bijv. in de versregel ‘Wanneer we aan ’t hoogst, het grootst, ’t volmaakste wezen denken’ (J. Kinker, Gedichten, dl. 1, 1819, p. 66). Het laatste voorbeeld grenst aan de enumeratio. Het verschil is gelegen in het feit dat de accumulatio een meerledige omschrijving is van een overkoepelend begrip. In dit opzicht is de accumulatio verwant aan de perifrase en aan de amplificatio-2. De accumulatio kan de vorm aannemen van een coacervatio.
********Term uit de retorica voor de uitbeelding van een gedachte op verschillende manieren door daarop in andere formuleringen te variëren. Een voorbeeld van expolitio is de volgende passage uit Jeremias de Deckers Goede Vrydag (1651):\nMen slaet de trouwe borg, die voor all' 's werelds schulden, \nDe borge, die voor mijn', die voor uw' schulden staet.\nMen slaet den teeren rug, die met ons' schelmeryen\nBelast is al te swaer
********
********Term uit de retorica voor het vaststellen van de zaak waarom het gaat. Het begrip stamt oorspronkelijk uit het genus iudiciale. Het hoort bij de inventio, de eerste taak van de redenaar (officia oratoris). Bijv.: een spreker of auteur kondigt aan dat hij het zal hebben ‘over de Nederlandse letterkunde’.
********Omvattende benaming voor als literair fungerende teksten die ontstaan en doorgegeven worden door voordracht en zonder gebruikmaking van het schrift. Aangezien literatuur teruggaat op het Latijnse litera, d.i. geschreven letter, is de term dus strikt genomen een contradictio in terminis. Ook teksten die nu in een gefixeerde vorm in het geschreven circuit doorgegeven worden (bijv. het Oudengelse epos Beowulf) maar waaraan men een mondelinge oorsprong toekent, vallen bij uitbreiding onder de definitie.\nAls bestaansvoorwaarden voor orale literatuur noemt men meestal (semi)analfabetisme en geslotenheid en traditionaliteit van cultuur. Invoering en bekendheid van het schrift, en vervolgens de ontwikkeling van efficiënte druktechnieken en het onderwijs hebben bij ons de productie van orale literatuur naar de periferie van de ‘officiële’ literatuur verwezen: literaire teksten werden meer en meer opgeschreven, eerst om te worden voorgelezen ten gehore van het publiek, later voor privélectuur. \nOrale literatuur en schriftcultuur kunnen naast elkaar bestaan en ook nu nog bestaat er een orale traditie, hoewel die oorspronkelijke overleveringsvorm dreigt te verdwijnen omdat men, door de invloed van radio, televisie en digitale media, in huiselijke kring geen verhalen meer vertelt. Niettemin valt er een herleving te constateren van de beoefening van de orale cultuur in de vorm van lezingen, voordrachten en openbare vertelprogramma’s en de daarmee samenhangende opkomst en bloei van organisaties voor literaire activiteiten (genootschappen, dichtgenootschappen, SLAA, SLAZ, happenings e.d.), verhalenhuizen en -wedstrijden, poëzieavonden e.d. Men denke verder ook aan genres als anekdote, mop, urban legend en rap.\nVaak stelt men op een of andere manier een vermenging vast van mondelinge en geschreven tradities. Het is bijv. bekend dat de door J. en W. Grimm uitgegeven volkssprookjes heel wat verfraaiende literaire toevoegingen bevatten van de hand van de Grimms zelf, dat Percy in zijn Reliques of Ancient English Poetry (1765) (zie ossianisme) nogal eigengereide versies gaf van de ‘authentieke’ ballades, dat in geschreven literatuur wel eens orale procedés gebruikt worden, enz. De ‘zuiverheid’ van onze orale tradities is dan ook een mythe die we geërfd hebben van de romantiek (zie ook folklore). Problematisch bij het onderzoek naar oraliteit is aldus het feit dat wij vaak alleen over geschreven bronnen beschikken, waarbij de teksten beïnvloed zijn door allerlei schriftelijke stijlconventies. Onderzoek van de orale tradities van hedendaagse ‘analfabete’ culturen kan daarom behulpzaam zijn bij de opsporing en interpretatie van restanten van orale stijlkenmerken in geschreven teksten.\nOorspronkelijk kwam orale literatuur bij alle volkeren voor
********Mondelinge voordracht van een tekst door één persoon, gericht tot een bepaald publiek. In het huidige medialand hoeft dat publiek niet meer lijfelijk aanwezig te zijn, maar dat was anders in de tijd van ontstaan van het literaire genre van de redevoering, de klassieke oudheid. Toen was het een betoog, door een redenaar uitgesproken, met de bedoeling toehoorders voor een zaak (causa) te winnen. Op basis van de indeling van Aristoteles en de ideeën in Cicero (De oratore) onderscheidt men drie soorten redevoeringen: 1. het genus iudiciale, de gerechtelijke pleitrede
********Kwalificatie van die teksten die primair beheerst worden door dat element van de retorica dat de ars persuadendi betreft: overreden, overtuigen. Vandaar dat oratorische teksten of tekstgedeelten gericht zijn op het geven van argumenten, bewijzen en condities ter adstructie van de hoofdgedachte. Oratorische teksten hoeven niet per se in proza te zijn geschreven, maar kunnen ook de vorm van poëzie hebben (bijv. als leerdicht), al zal men ze zelden zien samenvallen met lyrische poëzie.\nIn de traditie maakt men een onderscheid tussen de oratorische periode (periodus-1) of volzin en de historische
********Onder een origineel verstaat men in de literatuurwetenschap een oorspronkelijk werk (originaliteit) dat niet geschreven is in navolging (imitatio) van een voorbeeld. In de reprografie is een origineel een document (een codex, een manuscript-2 of een exemplaar-1 van een boek) waarvan langs fotografische weg een kopie (facsimile-editie) vervaardigd wordt. Ook bij vertalingen maakt men vaak onderscheid tussen origineel en vertaling.
********Term uit de literaire kritiek voor een kwaliteit (nl. oorspronkelijkheid) die vooral sinds de romantiek hoog genoteerd staat en doorgaans beschouwd wordt als een belangrijke voorwaarde voor waardevolle literatuur en kunst.\nOorspronkelijkheid impliceert vrijheid en onafhankelijkheid van de kunstenaar inzake keuze en thematiek (inhoud) en/of literaire vormgeving (vorm)
********Term uit de retorica voor de meest omvangrijke van de vier stijldeugden binnen de elocutio: de stilistische verfraaiing/versiering, zowel wat betreft de gedachten (res) als de vorm (verba). Samen met perspicuitas, puritas en aptum gold ze als een belangrijke stijlkwaliteit (virtus dicendi, virtus elocutionis).  De stijlmiddelen die daartoe gebruikt kunnen worden zijn talrijk. Ze kunnen onderverdeeld worden in tropen (troop-1) die betekenisverandering of -overdracht bij afzonderlijke woorden teweeg brengen (zoals metafoor, pars pro toto) en stijlfiguren (figurae) die weer te verdelen zijn in figurae verborum of woordfiguren (zoals inversie, enumeratie, annominatio) en figurae sententiarum of gedachtefiguren (zoals antithese, retorische vraag). Tenslotte is er de compositio of woordschikking met syntactische (periode, colon, comma), fonetische (homoeoprophoron) en metrische (versvoeten) implicaties.
********Littera antiqua – kortweg antiqua of ook wel humanistische minuskel – is de naam die de Italiaanse humanisten (humanisme, humanistisch schrift) in de 15de eeuw geven aan de Karolingische minuskel uit handschriften die vóór de 12de eeuw geschreven zijn.\nOok het door de humanisten ontworpen boekschrift krijgt de naam littera antiqua. Deze schriftsoort die omstreeks 1400 wordt ontwikkeld door Florentijnse humanisten is aanvankelijk een zo nauwkeurig mogelijke imitatie van de Karolingische minuskel en wordt speciaal gebruikt voor Latijnse teksten. Al spoedig krijgt de humanistische minuskel een geheel eigen karakter door het gebruik van een spitse pen, de kleinere letteraanzetten en voetjes en het vermijden van afkortingen (abbreviatuur). Wel blijven de ae- en et-ligatuur gehandhaafd. Dit volgroeide humanistische schrift wordt rond 1460-1470 de basis voor de drukletter romein, die aanvankelijk ook uitsluitend voor het drukken van Latijnse teksten wordt gebruikt. Teksten in de volkstaal en de in de ogen van de humanisten door middeleeuwse kopiisten verminkte klassieke literatuur zijn in de door de humanisten verafschuwde littera textualis geschreven (gotisch schrift).\n\n\n\n\n\n\n\nHumanistische littera antiqua uit een 15de -eeuws handschrift. [bron: B. Engelhart & J.W. Klein, 50 eeuwen schrift (19883), p. 184].
********Vetustas is een element van een juist taalgebruik (puritas) gebaseerd op de traditie. Bij het gebruik van woorden uit een oudere taalfase dient men er wel voor te waken dat ze inmiddels niet gezocht en onverstaanbaar geworden zijn, zoals het geval is bij archaïsmen. 
********Met deze uitdrukking heeft Thomas van Aquino (1225-1274) gepoogd het begrip waarheid te omschrijven. Ze betreft m.n. de overeenkomst (vandaar ook correspondentietheorie genoemd) tussen verstand en werkelijkheid in die zin dat ware kennis ‘adequaat’ of geproportioneerd moet zijn met betrekking tot het object waarop ze gericht is. 
********Term uit de retorica voor het in vraagvorm uiten van twijfel om aan geloofwaardigheid te winnen. De spreker of schrijver vraagt zich bijv. af hoe hij een bepaald probleem zal aanpakken of welke naam hij eraan zal geven. Vaak laat hij hierbij een keuzemogelijkheid voor interpretatie aan de toehoorder of lezer. Het begin van J. van den Vondels Roskam (1630) heeft de vorm van een dubitatio:\nHoe koomt, doorluchte Drost, dat elck van Godsdienst roemt, \nEn onrecht en geweld met desen naem verbloemt?\n(Ed. Wereldbibliotheek van de Werken van Vondel, dl. 3, 1929, p. 300)\nEen soortgelijk effect kan de aporie en de exclamatio (bondige uitroep) hebben.
********|ātŭr\npaeon secundus: rĕpūllŭlăt \npaeon tertius: pĕrĕgrīnĕ\npaeon quartus: Tĭbĕrĭō. 
********De nummering van de bladzijden in een (gedrukt) boek. In het middeleeuwse handgeschreven boek (codex) was het de gewoonte de bladen (blad-2) te nummeren (foliëring). Deze laatste methode werd in de beginperiode van de boekdrukkunst ook nog toegepast, maar verdwijnt geleidelijk in de 16de eeuw.\nBij het pagineren worden de recto-zijden van een blad oneven genummerd en de verso-zijden even, zodat in een opening een even pagina altijd links zit en een oneven pagina altijd rechts. De plaats van de paginering op de pagina vertoont grote verschillen: de nummers kunnen in de kopregel worden opgenomen, zowel links als rechts als in het midden, of op dezelfde posities in het staartwit.\nIn de periode dat de katernen van katernsignaturen (katernsignatuur) voorzien worden, besteedt men in de zetterij duidelijk minder aandacht aan een correcte paginering: in zeer veel boeken uit de handpersperiode wemelt het van onjuiste paginanummers. Deze afwijkingen dienen door de analytisch bibliograaf (analytische bibliografie-1) in een paginaformule gesignaleerd te worden, waarbij niet-gepagineerde bladzijden uit het voorwerk tussen rechte haken worden opgenomen en niet geplaatste cijfers uit de paginareeks cursief worden gezet. De formule: [8] 1-4 5-60, betekent dat er 8 ongenummerde pagina's voorafgaan aan de paginareeks van 60 bladzijden waarvan de eerste vier cijfers niet geplaatst zijn. Vanaf de 18de eeuw wordt het de gewoonte het voorwerk te nummeren met Romeinse cijfers.
********Een vorm van komedie of tragedie uit de oudheid door Livius Andronicus in Rome ingevoerd in de 3de eeuw v. Chr., grotendeels in navolging van Griekse voorbeelden. De personages droegen trouwens Griekse kledij
********Term uit de retorica en de prosodie voor een van de mogelijkheden van metaplasme, nl. het toevoegen van letters of een lettergreep aan het eind van een woord ten behoeve van het juiste metrum in poëzie of een welluidender formulering in proza, bijv. de verbogen vorm ‘zonne’ in vs. 78 van Vondels Lucifer (1654), die hij hier omwille van het metrum gebruikt in tegenstelling tot de normale vorm ‘zon’:\nDe dau ververschtze ‘s nachts het ryzen en het dalen\nDer zonne weet zijn maet, en matight zoo haer stralen\n(WB-ed., 1931, De werken van Vondel dl. 5, p. 621)
********Karakteristiek opbouwprincipe van de Hebreeuwse poëzie, ook wel ‘gedachterijm’ of 'expolitie' genoemd. Het oude Hebreeuwse vers valt gewoonlijk uiteen in twee ongeveer gelijke delen die met elkaar in dialoog staan. Talrijke voorbeelden vindt men in psalmen . Men onderscheidt vier verschillende soorten:\n- Synonymisch parallellisme, waarbij in beide vershelften dezelfde gedachte met andere woorden uitgedrukt wordt. Bijv.:\nGod, luister naar mijn gebed,\nhoor wat ik tracht u te zeggen. (Ps. 54, 4)\n - Antithetisch parallellisme, waarbij in het tweede versgedeelte met tegenovergestelde gedachten en beelden gewerkt wordt. Bijv.:\nMeer heeft de rechtvaardige aan weinig\ndan zovele bedriegers aan rijkdom. (Ps. 37, 16)\n- Synthetisch of aanvullend parallellisme, waarbij het tweede versdeel het eerste aanvult door de zin nader uit te werken of te verduidelijken. Van eigenlijk ‘gedachterijm’ is hier geen sprake meer. Bijv.:\nTot U roep ik, Heer die mijn rots zijt:\nstoot mij niet terug door uw zwijgen
********Term uit de retorica voor een opsomming (enumeratio) van de in het betoog te behandelen punten. De partitio staat dan gewoonlijk in het exordium, maar ze kan ook als een soort tussenevaluatie aan het eind van de narratio geplaatst worden. Als de enumeratio als algemeen overzicht om het geheugen op te frissen aan het slot van een betoog (in de conclusio) staat, noemt men dat recapitulatio. 
********Vorm van debatpoëzie (zie ook jeu-parti en tenso(n)), waarin de dichter een bepaalde hypothese vooropstelt, bijv.: ‘het is beter een vrouw te beminnen dan door haar bemind te worden’. Een tweede dichter verwerpt deze stelling. Vervolgens komt de eerste dichter opnieuw aan het woord en zo gaat het verder. Op het einde verwijst men naar de scheidsrechter voor een oplossing. Het partimen kent ook een variant met drie dichters.
********
********Het lijdensverhaal van Christus of de marteldood van een heilige. Gedurende de middeleeuwen werden de passies bijeengebracht in een passionaal, een legendeverzameling, vergelijkbaar met het martyrologium (martelaarsboek).
********Middeleeuwse dramatische voorstelling van het lijden en de dood van Jezus. De verwantschap met het mysteriespel blijkt o.a. uit komische intermezzi (entr’acte) en commentaar op eigentijdse gebeurtenissen. De passiespelen zijn een populariserend-dramatische voortzetting in de volkstaal van de (semi)liturgische paasspelen (liturgisch drama) in het kerkgebouw. In 1394 moet een passiespel opgevoerd zijn op de Brink in Deventer
********Middeleeuwse verzameling lijdensverhalen (passie) en marteldoden (martelaarsboek) van heiligen. De bekendste is de Legenda Aurea van Jacobus de Voragine (1298), dat door de auteur bescheiden Legenda sanctorum werd genoemd. De Legenda aurea bevat 182 hoofdstukken waarvan er ongeveer 20 niet aan heiligen, maar aan kerkelijke feestdagen zijn gewijd. In de 14de en 15de eeuw was het werk erg populair en is het in het Middelnederlands vertaald, waarbij een aantal levens van lokale heiligen is toegevoegd.\nHet passionaal is vergelijkbaar met het legendarium (verzameling van heiligenlevens of hagiografieën).\n\n\n\n\n\n\n\n Jacobus Voragine’s Legenda aurea, tweede vertaling in het Noordnederlands (ca. 1480). [bron: J. Deschamps, Middelnederlandse handschriften uit Europese en Amerikaanse bibliotheken (cat. 1970), pl. 59].
********Verzamelnaam voor literatuur die een idyllisch, ongerept en vredig landleven oproept in tegenstelling tot het verdorven leven aan het hof of in de stad. Men spreekt ook van bucolische poëzie of arcadische literatuur. De eerste benaming gaat terug op de eclogen of Bucolica van Vergilius (Lat. bucolicus = landelijk < Gr. boukoleo = rundvee weiden), de tweede verwijst naar het bergachtige middenland van de Peloponnesos (Gr. Arcadia). Centraal in de pastorale literatuur staat het leven van herders en herderinnen, soms ook van jagers en boeren, met steeds weerkerende motieven als liefde, zang-, dans- en muziekwedstrijden en de zorg voor het vee. Het genre komt voor als herdersdicht (pastorale-1 en bucolische poëzie), herdersspel (pastorale-2), herdersroman (arcadia) en idylle. \n\n\n\n\n\n\n\nPastorale scene van een herder en zijn vriendin in de natuur bij de vertaling van Van Mander van Vergilius’ Bucolica (1597). [bron: K. Porteman & Mieke B. Smits-Veldt, Een nieuw vaderland voor de muzen (2008), p. 162].
********De pastorale-2 is de dramatische vorm van bucolische poëzie, een variant op de tragikomedie: een herdersspel waarin het eenvoudige landleven wordt geïdealiseerd als tegenhanger van het verdorven hofleven. Het gouden-eeuw-motief en de locus amoenus komen er regelmatig in voor, evenals de travestie en muziek en dans. In dat laatste opzicht is de pastorale een voorloper van de opera. Vaak was herderspoëzie in dialoog geschreven, zoals bijv. in de Franse hoofse pastourelle uit de 13de eeuw. Hieruit ontstond het dramatische genre, het herdersspel en opera-achtige toneel- en zangstukken (o.m. in Italië aan het eind van de 16de eeuw). In Frankrijk was het genre in de 17de eeuw succesrijk dankzij het werk van Honorat de Beuil, seigneur de Racan, met Les bergeries (1625) en Molières Mélicerte (1666). Deze stukken werden ‘comédies pastorales’ genoemd.\nDe grote voorbeelden voor alle literaire navolgingen in dit genre zijn echter die van de Italiaanse schrijvers T. Tasso met Aminta (1573) en B. Guarini’s Il pastor fido (1580-1582). Nederlandse pastorales – volgens sommigen niet in zuivere vorm – zijn P.C. Hoofts Granida (1605
********Dichtkunst die de liefde voor het platteland bezingt en die steeds een idyllisch, ongerept en vredig natuurkader oproept, zoals in de idylle. Deze poëzie kende in de Griekse literatuur haar grootste bloei tijdens het hellenisme-1 in het werk van Theocritus en in de Latijnse literatuur bij Vergilius (Bucolica
******** In de narratologie heeft de term betrekking op de verhouding verteltijd/vertelde tijd. Het gaat om een situatie waarin de vertelde tijd wordt stopgezet, terwijl de verteltijd gewoon verderloopt. Het betreft m.a.w. een radikaal geval van vertraging.\nNarratieve pauzes ontstaan bijv. bij uitwijdingen over het vertellen zelf, of als de verteller een gedetailleerde beschrijving van iets of iemand wil geven en daartoe de actie als zodanig even 'bevriest'. Dergelijke pauzes kunnen, door het effect van retardering, resulteren in een toename van de spanning.\nVoor de betekenis van de term in de context van de prosodie, zie rust.
********Term uit de retorica voor het vluchtig en zonder enige detaillering over een onderwerp heenlopen, hetgeen zich vaak uit in het gebruik van asyndetische hoofdzinnen en in de stijlfiguur van de enumeratio bijv. regel 4 van het ‘Grafschrift’ door P.G. Witsen Geysbeek:\nHier ligt Simplicius: men kan al zijn bedrijven,\nEn 't lot, dat hij in 't eind' verwierf,\nGemaklijk met vier woorden schrijven:\nHij sliep, hij at, hij dronk, en stierf.\n(G. Komrij, De Nederlandse poëzie van de 17e en 18e eeuw ijn 1000 en enige gedichten, 1986, p. 1292)\nHet tegenovergestelde van percursio is evidentia. 
********In de metriek verstaat men onder periode een ritmische eenheid, bestaande uit twee of meer leden. De periode valt hier dikwijls samen met één versregel. Zo is de hexameter een periode bestaande uit twee dactylische tripodieën (dactylus). \nZowel de Ilias en de Odyssee van  Homerus als de Aeneis van Vergilius kennen dit type perioden.\nZie ook strofe. 
********
********De personages die in een toneelstuk door de acteurs (acteur-1) worden gespeeld en met elkaar voor de handeling zorgen. Overdrachtelijk wordt de term ook gebruikt buiten de toneelwereld voor alle personages die bijv. in een verhaal handelend optreden. Men maakt onderscheid tussen de hoofdrolspeler of held die protagonist (Gr. protagonistes = eerste speler) genoemd wordt en diens tegenspeler, de antagonist of deuteragonist (= tweede speler). De derde medespeler wordt tritagonist genoemd. Uit hun tegengestelde zienswijzen en handelingen groeit het conflict van het drama.\nDe antagonist werd ingevoerd door de Griekse auteur Aeschylus (6de eeuw v. Chr.). Sophocles (5de eeuw v. Chr.) voerde de derde speler ten tonele, de tritagonist (Gr. tri = drie). Daarna kwamen andere spelers de bezetting aanvullen, zoals de oplosser van het conflict (soms een deus ex machina) en anderen, zoals komische figuren, de vertrouweling(e)  e.d.\nDe meeste toneelschrijvers geven vooraf een lijst van dramatis personae (vgl. Herman Heijermans, Toneelwerken, 1965).
********Term uit de romananalyse voor het punt van waarneming (Eng. point of view) van waaruit een tekst of tekstgedeelte blijkt te worden verteld. Dit punt van waarneming is essentieel voor de wijze waarop de lezer van een tekst kan worden geïnformeerd over de gebeurtenissen of personages die erin worden gepresenteerd. Het vertelperspectief bepaalt in feite de visie op die gebeurtenissen of personages en manipuleert op die manier de lezer. Omdat de termen ‘point of view’ en ‘perspectief’ vaak zowel deze visie als de verteller zelf aanduiden, geeft Bal de voorkeur aan de van Genette afkomstige term focalisatie voor de relatie tussen de gepresenteerde elementen en de visie van waaruit deze worden gepresenteerd. De wijze van presentatie van de tekst wordt algemeen gezien als een element van de structuur van het literaire werk en men spreekt bij de romananalyse dan ook van structuuraspecten bij de vaststelling van de vertelwijze.\nMen kan onderscheid maken tussen het fysisch perspectief en het psychisch perspectief. Het fysisch perspectief bepaalt de kijk van de lezer op de materiële en ruimtelijke voorstelling van de tekst, d.w.z. op dat wat concreet kan worden waargenomen. Het psychisch perspectief bepaalt de wijze waarop de lezer de personages van een verhaal ziet in geestelijke zin
********Term uit de retorica voor één van de vier stijldeugden binnen de elocutio, nl. de helderheid en begrijpelijkheid, het vermijden van ambiguïteit en duister taalgebruik.
********Retorische term voor de overreding van het publiek of de rechter(s) door de redenaar. De spreker kan trachten het publiek tot louter verstandelijke instemming met zijn betoog te brengen (docere) of hij kan op het gevoel inwerken en trachten met ethos of pathos zijn publiek gunstig te stemmen (delectare), resp. te ontroeren (movere).
********
********Het tweede onderdeel van een emblema (emblematiek): de prent. Samen met het motto (motto-2) en het onderschrift (subscriptio-1) vormt het de drie-eenheid van het embleem. De pictura illustreert het thema, nu eens via zinnebeeldige figuren uit de iconologie (zeer vaak komt bijv. Cupido voor in de liefdesemblemata) of via hiërogliefen, dan weer – veel geraffineerder – via achtergrondwerking waardoor de prent een dubbele werking krijgt. Op een pictura bij het motto ‘Altijt ghequelt’ van Otto Vaenius bijv. staat op de voorgrond een door de liefdespijl van Cupido gekwelde man, terwijl op de achtergrond de zee voortdurend een rots beukt. Op veel picturae komen menselijke figuren voor die nadrukkelijk op allerlei op de prent voorkomende emblematische attributen wijzen.\nBekende etsers en graveurs van prenten in emblematabundels zijn J.H. Wierix, Jac. de Gheyn, Claes Jansz. Visscher, Adriaen van de Venne (die vooral werk van Cats geïllustreerd heeft), Boëtius a Bolswert, Gerard de Jode, Marcus Gheeraerts, Otto Vaenius en Crispijn van de Passe. Jan Luyken heeft zijn talrijke bundels emblemata voorzien van eigen prenten.\n\n\n\n\n\n\n\nIn deze pictura van Adriaen van de Venne voor een emblema uit Jacob Cats' Proteus (1627) staat het lezen symbool voor de vrouwelijke deugdzaamheid. [bron: Bibliopolis]
********Stijlmode in de renaissancistische, barokke en classicistische literatuur, waarbij de gelijkheid tussen poëzie en schilderkunst (ut pictura poesis) in de literaire beschrijving bewust wordt toegepast door het gebruik van visualiserende stilistica en het jargon van de schilderstaal. Bijv. de beschrijving van het gelaat van het hoofdpersonage in Vondels Joseph in Dothan, 1640 (vv. 807-812):\n... die wincbraeuw, en die wangen,\nNu met een’ dunnen mist behangen,\nAls met een’ sluier, fijn van draet,\nEn bruin van verf, daer vier door slaet,\nEn speelt en schijnt op ‘t zwart te zweven,\nTe zoet gedommelt en verdreven.
********Literatuur, genoemd naar de godsdienstige bijeenkomsten, de collegia pietatis, van de Duitse theoloog Philipp Jacob Spener (1635-1705). Deze literatuur werd geproduceerd door aanhangers van het piëtisme, de stroming binnen het gereformeerde protestantisme, die – zich tegen algemeen verbreide wantoestanden en misvattingen kerend – met profetische bezieling zowel aandrong op de innerlijke beleving van de gereformeerde leer en de persoonlijke levensheiliging, alsook ijverde voor de radicale heiliging van alle levensgebieden. Het piëtisme ontstond in de tweede helft van de 16de eeuw in Engeland en kent bloeiperiodes in het 17de-eeuwse Engeland, Schotland en Nederland, waar de stroming van de Nadere Reformatie er grotendeels deel van uitmaakt, en het 17de- en 18de-eeuwse Duitsland en de Verenigde Staten.\nVroege uitingen van piëtisme kan men aantreffen in werk van o.a. Petrus Datheen en Philips van Marnix van St. Aldegonde. Vanaf 1598 volgt een serie vertalingen van Engelse piëtistische werken (het Engelse piëtisme wordt gewoonlijk aangeduid als puritanisme) van o.a. William Cowper, John Hayward, John Napier en William Perkins door o.a. J. Lamotius, V. Meusevoet en W. Teellinck. Van groot belang is ook John Bunyans The pilgrim's progress (1678), dat onder de titel Eens Christens reyse na de eeuwigheyt (1682) herhaaldelijk vertaald en herdrukt is, vooral bij de Amsterdamse boekverkoper/uitgever Johannes Boekholt die een belangrijk piëtistisch fonds had. Ook de in Amsterdam gevestigde Engelse boekverkopers Joseph Bruyning en Steven Swart hadden piëtistische titels in hun fonds.\nVanaf 1608 komen de originele Nederlandse geschriften van de vertegenwoordigers van de Nadere Reformatie, de groepering van Nederlandse piëtisten binnen de Nederduitse Gereformeerde Kerk. De belangrijkste auteurs zijn allen Zeeuwen: Willem en Eeuwout Teellinck met Noodwendigh vertoogh (1627), Noord-sterre (1621), respectievelijk Christelicke clachte (1618), Mizpa (1620), Boheemsch geluyt (1620), G. Udemans met o.a. Corte verclaringe over het Hooge-liedt (1616) en J. de Swaef. Zij hebben ook invloed gehad op het werk van o.a. Johan de Brune de Oude, Jacob Cats, Jodocus van Lodenstein, Willem Sluiter en Jan Luyken, van wie de laatste ook duidelijk Duitse piëtistische invloeden heeft ondergaan. De centrale figuur van de Nadere Reformatie in overig Nederland werd de theoloog Voetius aan de Utrechtse universiteit. Na 1666 wordt het piëtisme gestempeld door Jean de Labadie. Piëtistische geschriften omvatten voornamelijk stichtelijke werken, bijbeluitleggingen en categetische traktaten, in tegenstelling tot bijvoorbeeld de voortbrengselen van de doopsgezinde literatuur die meer ‘literair’ zijn.\nHet Duitse piëtisme kwam in de 17de eeuw op onder invloed van o.a. Jakob Böhme door toedoen van Ph.J. Spener en A.H. Francke. De Duitse beweging wordt gezien als een wegbereider van het sentimentalisme en de preromantiek. Lavater, Klopstock, Herder en Goethe hebben er invloed van ondergaan.\nIn Nederland is een Stichting Studie der Nadere Reformatie actief met een Documentatieblad Nadere Reformatie (sinds 1976) en andere publicaties. Vanaf 1988 verschijnt een serie Gedolven Schatten uit het werk van oude schrijvers uit de Nadere Reformatie, waarin bloemlezingen uit werk van Joos van Laren, Franciscus Ridderus en Jacobus Fruytier.
********
********Term uit de bibliografie voor een ongevouwen, meestal aan één zijde bedrukt, vel. Dit formaat, soms bibliografisch aangeduid als ‘1o’, werd vaak gebruikt voor het pamflet. Op een plano-vel met de lange zijden verticaal lopen de kettinglijnen horizontaal
********Rijmelaar, pruldichter. De term zou voor het eerst zijn gebruikt door Erasmus in een Latijnse brief gedateerd 25 maart 1521. Het woord is een Neolatijnse vorming die sindsdien wel eens in verschillende taalvarianten als literair scheldwoord gebruikt wordt. Zo schreef Ben Jonson in 1601 een satirisch blijspel The poetaster tegen zijn concurrenten Marston en Dekker.\nIn de geschiedenis van de literaire kritiek zijn het vooral sommige dichtgenootschappers uit de 18de en 19de eeuw die het mikpunt werden van spot en het object van afschuw vanwege hun onpersoonlijk gerijmel volgens regeltjes die iedereen kan toepassen
********Onderscheid gemaakt door de Italiaanse filosoof en criticus Benedetto Croce (1866-1952). De persona pratica is de auteur als een biografisch-historische figuur
********Artistieke praktijk en doctrine, vooral in de periode 1550-1750, waarbij de fundamentele gelijkstelling van literatuur en plastische kunst voorgehouden werd. De twee kunsten werden als tweelingzusters voorgesteld, onontwarbaar met elkaar verbonden en gelijkaardig naar inhoud en doel: poëzie als sprekend schilderij en schilderkunst als een visueel gedicht. De benaming werd enigszins ten onrechte ontleend aan de verzen 361-362 uit Horatius’ Ars Poetica (ca. 20 v. Chr.):\nUt pictura poesis
********Wetenschapsopvatting waarin op grond van objectief vaststelbare gegevens getracht wordt tot uitspraken te komen over de wetmatigheden die de ons omringende verschijnselen beheersen. Het positivisme gaat uit van empirie, d.w.z. van de ervaringswerkelijkheid, en tracht op grond van ervaringsfeiten verklaringen te vinden en de samenhang vast te stellen van de te onderzoeken verschijnselen. Als grondlegger van het positivisme geldt Auguste Comte (1798-1857) met zijn Cours de philosophie positive (1830-1842).\nComte maakt geen onderscheid tussen natuur- en menswetenschappen. In de praktijk van het positivistisch onderzoek betekent dit dat voor de menswetenschappen normatieve uitspraken worden afgewezen en dat ook uitspraken over het ‘wezen’ (essentialisme) of verbanden van metafysische aard als onwetenschappelijk worden gezien. Net als in de natuurwetenschappen zouden de onderzoeksresultaten een voorspellend karakter moeten hebben.\nHet succes van het 19de-eeuwse natuurwetenschappelijk onderzoek heeft in de geschiedwetenschap en het literatuuronderzoek geleid tot pogingen het onderzoek op positivistische grondslag in te richten. Aanhangers van het positivisme probeerden literatuur te reduceren tot een overzienbaar en manipuleerbaar aantal empirische gegevens (verzameling van feitenmateriaal) waartussen men een causale samenhang tracht te ontdekken: relaties tussen het leven en het werk van een auteur, tussen vroegere werken en het te ‘verklaren’ werk, tussen de sociale werkelijkheid en het oeuvre van een schrijver, enz. Steeds redeneerde men daarbij in termen van causaliteit. Dat had uiteraard zijn weerslag op de literatuurgeschiedenis, die werd gezien als een keten van oorzaken en gevolgen (zgn. feitengeschiedenis). Met betrekking tot de literaire kritiek kwam het erop aan de ‘bronnen’ van elk werk of oeuvre op te sporen. In de opvattingen van Taine en Zola zijn positivistische trekken herkenbaar, zoals hun pogingen om het menselijk gedrag, en dus ook literaire voortbrengselen te verklaren uit de wetten van ras, milieu en moment. Maar in de praktijk had Taine weinig affiniteit met de opvattingen van Comte. Dat geldt ook voor die andere triade van bronnen, nl. ‘das Erlebte, das Erlernte, das Ererbte’ van Wilhelm Scherer. Ondanks de terechte aandacht voor historisch onderzoek op basis van empirische gegevens, komt de positivistische literatuurbenadering ons nu grotendeels negatief over. Ze bleef nl. al te sterk op het detail gericht en methodologisch was men zich te weinig bewust van wat men eigenlijk aan het doen was: het mierenwerk (Ameisenarbeit) van het materiaalverzamelen werd voor velen doel op zichzelf, zodat verdere bevraging van dat materiaal uitbleef.\nIn strikte zin heeft het positivisme van Comte in de Nederlandse literatuurwetenschap nauwelijks een rol van betekenis gespeeld. Weliswaar zijn er in de 19de eeuw grote verzamelingen van feitelijk materiaal aangelegd (biografische woordenboeken, het Woordenboek der Nederlandsche Taal, het Middelnederlands Woordenboek, literatuurgeschiedenissen als die van Te Winkel, enz.), maar tot het leggen van verbanden in positivistische zin is het niet gekomen, laat staan tot het vinden van wetmatigheden. Wel ging er van het positivisme enige invloed uit op de literatuurhistoricus Jan ten Brink (1834-1901), maar die invloed verliep veeleer via het naturalisme. \nAl vrij spoedig werd het positivisme in de menswetenschappen overvleugeld door de Geistesgeschichte (‘verstehen’ in plaats van ‘erklären’). De term positivisme kreeg daardoor een negatieve bijklank in de literatuurwetenschap. In de jaren 30 van de 20ste eeuw herleefde het positivisme in de zgn. Wiener Kreis, waarover men sprak in termen van ‘logisch positivisme’ of ‘neopositivisme’. In feite zijn in de loop van de 20ste eeuw allerlei kwesties die in het positivisme een rol speelden zo gemeengoed geworden in de wetenschap dat het weinig zinvol is om die nog als positivistisch aan te blijven duiden. Het lijkt beter de term te reserveren voor de typisch 19de-eeuwse wetenschapsleer.
********
********Oorspronkelijk gebruikt als benaming voor een Duitse populaire en improvisatorische dichtvorm  uit de 12de tot de 16de eeuw (ex-tempore). In het priamel wordt de spanning die door een uitvoerige inleiding (bijv. drie versregels) wordt opgewekt, in een vierde versregel afgebroken met een pointe. Bijv. in het Duits:\nEin Süpplein ohne Brocken,\nEin Thurm ohne Glocken,\nEin Soldat ohne Gewehr, \nSind alle nicht weit her.\n(Achim von Arnim und Clemens Brentano, Des Knaben Wunderhorn (Reclam), 1987, dl. 3, Kap. 208, p. 7)\nIn het Nederlands bijv. het eerste couplet uit 'Slaet op den trommele' (1570):\nSlaet opten trommele, van dirredomdeyne,\nSlaet opten trommele, van dirredomdoes,\nSlaet opten trommele, vandirredomdeyne,\nVive le Geus, is nu de leus. \n(Nederlandsch liederboek, uitg.Willems-Fonds, ed. Fl. van Duyse, 18932, p. 25)\n Men vindt er ook specimina van in de literatuur van de rederijkers en in de 17de eeuw bij auteurs van puntdichten als Roemer Visscher, Cats en Huygens.\nVaak bestaat het gedicht uit enkele (meestal drie) parallel gebouwde (bij)zinnen uitmondend in een (hoofd)zin aan het slot, zoals in  Huygens' ‘Dry uer-wercken’:\nJan treckt sijn strengh en swijght, en antwoordt maer gevraeght,\nJoost kakelt schielick op, of doncker is, of daeght
********Het voorlezen door de leraar en het lezen van teksten met de leerlingen op de retoricaschool, later de Latijnse school. Uit de praelectio konden leerlingen hun copia rerum en copia verborum aanleggen en tropen (troop-1) en figurae of stijlfiguren verzamelen.
********Begrip uit de retorica voor het uit de weg ruimen (refutatio) van laster jegens de beklaagde door de verdediger. Quintillianus verwijst naar de Pro Caelio van Cicero, waarin deze de stemmingmakerij omtrent Caelius ongedaan tracht te maken. 
********Term uit de retorica voor de voorbereiding van het publiek of de lezer op een shockerende of ongeloofwaardige mededeling. De praeparatio maakt deel uit van de anticipatie-1 en maakt gebruik van amplificatio-2.\nEen voorbeeld van amplificerende praeparatio is het begin van het gedicht ‘De schipbreuk’ van De Schoolmeester:\nOnder de merkwaardigste tafreelen,\nWaarin wy gewoon zijn de schepping te verdeelen,\nBehooren vooral zekere natuurtooneelen,\nInzonderheid een vaartuig in den storm.\nWanneer iemand gerust kan zeggen: 'Ik ben maar een worm,\nDie noch zijn eigen kan helpen, noch zijn natuurgenooten,\nAl stond hy ook op zijn achterste pooten.\nZoo er daarom een schipbreuk voorhanden is op zee,\nGa ik liever voor mijn plezier niet meê. -\nLeergierige jeugd! gy bespeurt gewis,\nDat wat ik thands op 't oog heb een schipbreuk is.\n(De gedichten van den Schoolmeester, ed. Van Lennep, 19793, p. 17)
********Term die kadert in het methodologisch en epistemologisch debat over de mogelijkheid om het verleden te kennen en te begrijpen ‘zoals het echt geweest is’. Presentisten in dit debat voeren aan dat het onmogelijk is het heden te verlaten om terug te keren in de tijd. Het is daarom zowel nodig als onvermijdelijk om concepten, zienswijzen en bekommernissen uit het heden te gebruiken bij de studie van het verleden. De geschiedenis wordt beschreven in termen van het heden. Anti-presentisten – hun positie wordt ook aangeduid als historicisme – zullen hiertegen aanvoeren dat een dergelijke werkwijze in de val van het anachronisme trapt en geen rekenschap geeft van het verleden als zodanig. Een historische omgang met het verleden moet trachten een periode uit het verleden te begrijpen in haar eigen termen, niet in deze van het heden. Behalve deze twee tegenovergestelde posities, vindt men ook pogingen om ze op een of andere wijze met elkaar te verbinden door een dialoog of confrontatie tussen verleden en heden.\nIn de literatuurstudie – vooral de Shakespeare studies – werd deze thematiek nogmaals aan de orde gesteld door T. Hawkes, die met enkele collega’s op polemische wijze de positie van het presentisme verdedigde op een ogenblik dat het (nieuwe) historicisme van St. Greenblatt e.a. (new historicism) voor velen gold als de norm.
********
********Een soort historisch drama uit de oudheid waarvan de inhoud gebaseerd was op de Romeinse geschiedenis en met bekende Romeinse helden als personages. De spelers droegen Romeinse kledij. De benaming is afgeleid van de toga praetexta, d.w.z. de toga met de purperen band. Bijv. Naevius', Alimonium Romuli et Remi (ca. 200 v. Chr.). Zie ook fabula.
********
********Verzamelnaam voor die categorie bronnen die men tot het scheppend werk, tot de literaire kunst rekent. Publicaties over het literaire werk als object van onderzoek (monografieën, tijdschriftartikelen e.d.) noemt men secundaire literatuur.\nSoms is het onderscheid tussen primaire en secundaire literatuur arbitrair. Dat kan bijv. het geval zijn met essays of memoires die door hun vormgeving of afkomst (van een bepaald auteur) – afhankelijk van het gebruik dat men ervan maakte – óf tot de primaire óf tot de secundaire literatuur gerekend worden. Men denke bijv. aan de essays van Ter Braak of de dagboeken van Hans Warren. In de Mededelingen van de Documentatiedienst van het Nederlands Letterkundig Museum en Documentatiecentrum en het Archief en Museum voor het Vlaamse Cultuurleven, een kaartsysteem van subjectieve persoonsbibliografieën (subjectieve bibliografie), worden dergelijke geschriften dan ook als primaire literatuur beschouwd.\nIn de exacte wetenschappen en vervolgens ook in de documentaire wetenschap hanteert men een andere indeling omdat men daar niet te maken heeft met primaire literatuur in de zin van literaire kunst (het onderzoeksobject wordt aangeduid als bron). Daar verstaat men onder primaire literatuur díe publicatie(s) waarin een onderzoeker voor het eerst zijn onderzoeksresultaten meedeelt.\nDe literatuurwetenschapper zal bijv. Vondels Gysbreght primaire literatuur noemen
********
********Term waarmee een drietal toneelvormen wordt aangeduid die gebruikt werden tijdens of na processies die in de late middeleeuwen deze manifestaties begeleidden ter uitbeelding van heilshistorische of bijbelse stof. Tot dit ommegangstoneel, zoals het ook wordt genoemd, behoren het tableau vivant of toog en het wagenspel die tijdens de processie te zien waren en het processiespel dat gewoonlijk na afloop van de processie werd opgevoerd.\nHet Wagenspel van Masscheroen is alleen bekend gebleven omdat het in Mariken van Nieumeghen (ca. 1515) genoemd wordt. Wel bewaard gebleven zijn twee teksten van de zeven Bliscappen van Maria, nl. Die eerste bliscap en Die sevenste bliscap van onser vrouwen. De processies waarbij deze spelen over de ‘vreugden’ van Maria werden opgevoerd behoorden tot de jaarlijkse traditie van de ommegangen in Brussel. Bewaard bleef ook het Spel van den Heilighen Sacramente vander Niieuwervaert, opgevoerd in 1550 in Breda.\nProcessiespelen behoorden veelal tot het repertoire van gilden of rederijkerskamers die met financiële steun van het stadsbestuur dergelijke schouwspelen inrichtten, zoals dat geschiedde door de rederijkerskamer De Kersauwe van Oudenaerde met het spel Het paradijs nog in 1628.\n\n\n\n\n\n\n\nDe Brusselse ommegang van 1615. [bron: R.L. Erenstein (red.), Een theatergeschiedenis der Nederlanden (1996), p.44-45].
********
********
********
********Term uit de literaire kritiek voor een type literatuur waarin een bepaalde politieke, sociale of religieuze zienswijze op een zodanige manier wordt gepresenteerd dat daarmee op de lezer of toeschouwer druk wordt uitgeoefend om die visie over te nemen.\nDoorgaans gebruikt men de term in depreciërende zin. Men kan zich echter de vraag stellen of in feite niet alle literatuur een standpunt van de auteur vertegenwoordigt dat zo is verwoord dat het de lezer dient te overtuigen. Die depreciatie blijkt dan ook vaak ingegeven door de persoonlijke politieke of religieuze voorkeur van de gebruiker van de term. Werk van auteurs als G.B. Shaw, Herman Gorter, Henriëtte Roland Holst of Jef Last zou men propagandaliteratuur kunnen noemen, maar men blijkt de term toch veeleer te gebruiken voor het werk van bijvoorbeeld socialistisch-realistische schrijvers (socialistisch realisme) of voor fascistisch werk. Bij minder duidelijk politiek of religieus getinte literatuur spreekt men eerder over pragmatische literatuur zoals tendensliteratuur of didactische literatuur, ook al zijn de verschillen lang niet altijd duidelijk aan te geven. Hoewel men propagandaliteratuur in alle mogelijke vormen kan tegenkomen, zijn er tekstvormen die zich bij uitstek voor propagandadoeleinden lenen, zoals het vlugschrift of pamflet en de brochure.
********Term uit de retorica voor het begin van een literair werk waarin de auteur zijn onderwerp of probleemstelling aangeeft. In het epos staat de propositio, waarin de hoofdhandeling wordt aangegeven, gewoonlijk vooraan, gevolgd door de invocatio. In de redevoering (rede) komt de propositio vaak na het exordium.\nEen voorbeeld van een propositio aan het begin van een episch gedicht zijn vs. 1-4 van Vondels Verovering van Grol:\n\nIck sing den legertoght des Princen van Oranjen,\nDie 't heyr van Spinola, en all' de maght van Spanjen\nMet sijn' slaghordens tarte, in het bestoven velt,\nEn Dulcken de stadt Grol deed' ruymen met gewelt.\n(1627, WB-ed., 1929, dl. 3, p. 128):
********Vorm van schriftelijk taalaanbod, ook wel ondicht genoemd, dat visueel gekenmerkt wordt door het feit dat de regels over de volle breedte van de pagina geschreven zijn zodat _ afgezien van incidenteel wit-1 _ uitgevulde tekstregels ontstaan. Proza onderscheidt zich van poëzie doordat het niet gebonden is aan de versregel (vers-1) en evenmin aan bij dichtwerk vaak optredende verschijnselen als rijm en metrum. Een oudere benaming voor proza is ‘ongebonden vorm’ tegenover de ‘gebonden vorm’ van poëzie.\nVanaf de Oudheid schreef men niet-fictionele literaire werken (vaak die met een historiografische inhoud) in proza, vanuit de opvatting dat proza beter geschikt was om het waarheidsgehalte te dienen dat men voor ogen had. Deze notie van ‘waar’ proza tegenover ‘leugenachtige poëzie’ blijft gedurende de gehele middeleeuwen als oordeel een rol spelen. Wanneer aan het eind van de middeleeuwen het lezerspubliek sterk toeneemt en de boekdruk het bereiken van dat publiek mogelijk maakt, worden de berijmde ridderromans uit de voordrachts- en voorleescultuur ontrijmd tot prozaromans, die zich in tegenstelling tot de berijmde teksten wél zelfstandig laten lezen. In middeleeuwse handschriften kan het evenwel voorkomen dat berijmde teksten niet in kolommen, maar net als proza, over de volle breedte van de bladspiegel uitgeschreven zijn (om perkament te sparen). Men spreekt dan van scriptio continua.\nIn de renaissance ontstaat – met name bij P.C. Hooft – een prozasoort die zich oriënteert op het klassieke proza, met name dat van Tacitus, dat een niveau heeft dat voor de toenmalige elite aanvaardbaar werd geacht. Men beschouwde immers de middeleeuwse prozaromans in die tijd als minderwaardige ‘jongensboeken’. \nVanaf de 18de eeuw gaat men proza meer en meer voor fictionele teksten gebruiken, zowel narratief als dramatisch. Daarbij blijft de indruk bestaan dat proza beter in staat is de suggestie van ‘echt gebeurd’ te waarborgen.\nDe meeste literaire prozateksten, zoals het verhaal-1, de novelle, het sprookje en de roman worden vanwege hun verhalende karakter tot de epiek gerekend. Anders dan poëzie wordt proza veel vaker voor niet-fictionele teksten en dus veel meer buiten de literatuur gebruikt. Er zijn wat de literatuur betreft randgevallen van het proza, zoals het essay, de recensie, de reisbeschrijving, etc. Maar net als voor poëzie geldt voor literair proza dat de vertelprocedés, de stijlfiguren en andere vormgevingsverschijnselen tot de poëtische functie behoren en de leeshouding van de lezer mede bepalen.\nOok voor het proza kan vastgesteld worden dat er overgangsvormen bestaan tussen poëzie en proza. Men kan daarbij denken aan het lyrisch proza, het ritmisch proza of het prozagedicht. Omdat proza de gebruikelijke schrijfvorm is van de dagelijks gesproken omgangstaal, kreeg het genre al gauw het etiket van ‘taal van alledag’ en het adjectief ‘prozaïsch’ de betekenis van ‘gewoon’ of ‘alledaags’ tegenover poëtisch.\nZie ook mot-chose/mot-signe en proême.
********Term uit de drama-analyse voor één van de vijf te onderscheiden handelingsaspecten in het drama en wel voor het handelingsaspect dat gericht is op de toekomst. Het prospectieve aspect draagt bij tot de spanning van het stuk door zijn gerichtheid op wat nog komen moet en het daardoor opwekken van bepaalde verwachtingen en emoties: hoop, vrees, nieuwsgierigheid e.d. Wanneer bijv. Barend uit Op hoop van zegen van Herman Heijermans zegt:\nDe ‘Hoop van Zegen’ deugt niet - de ribhoute zijn rot\n(Toneelwerken I, 1965, p. 424)\ndan is die mededeling als actiemoment prospectief t.a.v. het handelingsaspect van de ondergang van het schip.\nHet prospectieve aspect is vergelijkbaar met de anticipatie-1 uit de verteltheorie.
********Speelse versvorm. Zoals de god Proteus allerlei gestalten kon aannemen, zo kan men één vers vele malen variëren door de woordvolgorde te wijzigen. Bijv.:\nDas ist die schwere Zeit der Not,\ndas ist die Not der schweren Zeit,\ndas ist die schwere Not der Zeit,\ndas ist die Zeit der schweren Not [...]\n(Adelbert von Chamisso, Brief an J. Hitsig, juni 1813, in Werke (Ed. Fr. Palm, 18645 , p. 383)\nDit spel neemt extreme proporties aan in de Cent mille milliards de poèmes (1961) van R. Queneau (zie OULIPO), waar 10 proteïsche sonnetten voor (bijna) oneindige variaties worden aangeboden.
********Benaming voor een (Latijnse) tekst deels in proza, deels in verzen geschreven. Het schoolvoorbeeld is De consolatione philosophiae van Boethius (480-524), welke tekst gedurende de middeleeuwen een grote invloed op de literatuur in de volkstaal uitoefende. De Franse rhétoriqueurs namen deze mengeling van proza en verzen over en noemden het ‘le grand genre’ of ‘stilus tripartitus’. Vertegenwoordigers van deze dichtvorm in de Nederlanden zijn Van den drie blinden danssen (1482) en Doctrinael des tijts (1486), vertaald uit het Frans naar La dance des aveugles en de Doctrinal du temps van Pierre Michault. Oorspronkelijk Middelnederlandse voorbeelden zijn Mariken van Nieumeghen (ca. 1515) en Den droefliken strijt van Roncevale (ca. 1520).
********
********
********Interpunctieteken in de vorm van een punt (.) dat gebruikt wordt om een rust aan te geven. De punctus dateert uit de Romeinse tijd en maakt deel uit van het interpunctiesysteem waarbinnen de volzin (periodus-1) werd afgesloten met een puntkomma (
********Term uit de manuscriptologie voor het weer geldig maken van een aanvankelijk geschrapt tekstgedeelte door het plaatsen van punten onder de desbetreffende tekst. Het is het tegenovergestelde van expungeren, het door middel van ondergeplaatste punten ongeldig maken van een gedeelte van een tekst in een codex, een werk uit de prototypografie of een incunabel. Een tekstediteur kan een impungatie na schrapping weergeven met de volgende diakritische tekens-1: [-.a.].\n\n\n\n\n\n\n\nDe laatste regel van de derde strofe alsnog geïmpungeerd door M. Nijhoff. [bron: M. Mathijsen, Naar de letter (20104), p. 304].
********
********
********
********De oorspronkelijk Griekse term ‘hellènismos’, juist Grieks taalgebruik, werd verlatijnst tot Latinitas, juist Latijns taalgebruik, en betekent voor de latere volkstalen in de vorm van puritas een idiomatisch juist taalgebruik. De belangrijkste norm is het gangbare spraakgebruik, de consuetudo, die voor het schriftelijk taalgebruik, de literatuur, echter aangevuld wordt met een beroep op auctoritas en vetustas. Vergrijpen tegen de puritas zijn barbarisme en soloecismus (zie solecisme), maar ook een te angstvallig purisme. Vooral de 16de- en 17de-eeuwse taalbouwers hebben met het probleem van de puritas van het Nederlands geworsteld. Vondel besteedt er ook de nodige aandacht aan in zijn Aenleidinge ter Nederduitsche dichtkunste (WB-ed., dl. 5, 1931, p. 484-491, met name regel 10-43).
********Het quadrivium maakt met het trivium (grammatica, dialectica en retorica) deel uit van de artes liberales, de zeven vrije kunsten, en bevat de volgende wetenschappen: arithmetica (rekenkunde), geometrica (landmeetkunde), astronomia (sterrenkunde) en musica (muziek).
********Ingevoegd muzikaal-dramatisch onderdeel (troop-1) in een bestaand liturgisch gezang dat op eerste paasdag tijdens de mis gezongen werd. De oorspronkelijke paastroop is waarschijnlijk geschreven door de monnik Tutilo van St. Gallen (ca. 912): drie monniken beelden de vrouwen uit die, volgens het evangelie, op de morgen van Pasen naar het graf van Christus zijn gegaan om zijn lichaam te balsemen. Bij het Maria-altaar is een graf gemaakt, waarbij twee monniken staan die engelen verbeelden. De hele dialoog luidt, vertaald uit het Latijn, als volgt:\nWie zoekt gij in het graf, o vereersters van Christus?\nJezus van Nazareth die gekruisigd is, o hemelbewoners.\nHij is niet hier, Hij is opgestaan, zoals Hij had voorspeld.\nGaat heen, verkondigt dat hij is opgestaan, en zegt:\nde Heer is opgestaan uit het graf.\nDaarna wordt door het hele koor het Te Deum gezongen, terwijl de klokken luiden
********16de-eeuwse benaming voor het thema dat werd opgegeven aan de rederijkerskamers die deelnamen aan een wedstrijd toneelschrijven (landjuweel), bijv. ‘Waardoor wordt de stervende mens het meest getroost?’, de questie van het Gentse rederijkersfeest van 1539. Op het Antwerpse landjuweel van 1561, georganiseerd door De Violieren, mochten geen religieuze of politieke vraagstukken worden aangeroerd en daarom diende de questie ‘Dwelck den mensch aldermeest verwect tot consten’ beantwoord te worden.
********Term uit de prosodie en de auditieve of receptieve fonetiek met betrekking tot het terrein van ritme en metrum, ter aanduiding van dat soort prominentie (accent) van bepaalde syllaben - ook temporeel accent, duuraccent, of kwantitatief accent genoemd - dat gekenmerkt wordt door de tijdsduur ervan. \nVolgens de klassieke filologen had het klassieke Grieks primair een kwantiteitsaccent. Maar ook in het Nederlands, dat volgens traditionele opvattingen primair dynamisch accent kent en volgens recente opvattingen voornamelijk door melodisch accent wordt bepaald, speelt het kwantiteitsaccent een rol.
********
********Een katernsignatuur of binderssignatuur is een term uit de bibliografie (analytische bibliografie-1
********Term uit de codicologie voor een katern van 4 dubbelbladen
********Term uit de codicologie, ook quintern genoemd, voor een katern van 5 dubbelbladen
********Term uit de prosodie voor een vijfsyllabige versregel, gewoonlijk toegepast in combinatie met regels van andere lengte. Vanouds is de quinarius bekend als afsluitende vierde regel van de zgn. eerste sapfische strofe, in de vorm van dactylus plus trochee: ˉ  ﬞ   ﬞ  en  ˉ  ﬞ .  \nMaar ook in de vrijere vormgeving van de dichtkunst tijdens het modernisme kan men de quinarius nog tegenkomen, al zullen sommigen deze nagalm van de quinarius niet meer als zodanig herkennen. Men denke aan de vijfsyllabige strofe-afsluitende regel in strofen van het gedicht ‘Music-hall’ van Paul van Ostaijen, bijv.:\nVān băngĕ blījhĕid.\n(VW, Poëzie, dl. 1, 1979, p. 8)
********Bijzondere vorm van de disputatio, een Bijbelexegetische schooldiscussie over losse onderwerpen (vandaar de naam), die tussen 1250 en 1320 haar bloeiperiode beleefde aan de theologische faculteit van Parijs, en die ook op teksten in de volkstaal een zekere invloed uitoefende, bijv. op de Eerste Martijn van Jacob van Maerlant.
********Verzameling vluchtig en puntsgewijs, door de schrijver voor eigen gebruik op schrift gezette aantekeningen, kenmerkend voor de spiritualiteit van de Moderne Devotie.\nNaast het schrijven, als broodwinning of ter uitbreiding van de kloosterbibliotheek, hielden de leden van de Moderne Devotie zich ook bezig met meditatie. Behalve uit bidden bestond deze meditatie uit het bestuderen en overdenken van geestelijke teksten. Men las tot een punt dat bijzonder veel indruk maakte en overdacht dat tot men hierover het volledige inzicht had verkregen. De punten die bij deze meditatie een belangrijke rol speelden, werden opgeschreven. Kenmerkend voor een rapiarium zijn dan ook de brokkelige, puntsgewijs opgestelde teksten, de indeling in korte hoofdstukken, de opeenvolging van verwante thema's en een eerder associatieve dan redenerende gedachtegang.\nEen rapiarium kon bestaan uit een schriftje, maar ook uit losse snippers papier of perkament of uit leitjes of wastafeltjes. Meestal werd het rapiarium van een broeder na zijn dood vernietigd, een enkele maal werd het geordend en gepubliceerd, zoals het hoofdwerk van de mysticus Gerlach Pieters (1411). Thomas a Kempis (1471) heeft zelf zijn rapiaria omgewerkt tot De Imitatione Christi.\n\n\n\n\n\n\n\nEen van de schaarse voorbeelden van een rapiarium (15de eeuw). [bron: D. Hogenelst & F. van Oostrom, Handgeschreven wereld (1995), p. 166]
********Term uit het veilingwezen voor een zeldzaam voorwerp. In (de veelal Engelstalige) auctie- en antiquariaatscatalogi  (auctiecatalogus, antiquariaatscatalogus) worden boeken al snel als rariora (‘rare’) aangemerkt als ze niet in de geraadpleegde, maar vaak verouderde bibliografische standaardwerken voorkomen, of als ze daarin reeds als zelden voorkomend beschreven worden. Een dergelijke verkoopbevorderende aanduiding blijkt vaak onterecht als de recent beschikbare bibliotheekcatalogi geraadpleegd worden. Overigens hoeft de relatief frequente aanwezigheid van ‘rariora’ in openbaar bezit niet in tegenspraak te zijn met de zeldzaamheid van het aanbod van hetzelfde werk op veilingen.
********Term uit de geschiedenis van de wijsbegeerte voor een stroming in de 17de en 18de eeuw met Descartes, Leibniz en Spinoza als belangrijkste vertegenwoordigers. Kern van het rationalisme is het geloof in de kenbaarheid en beheersbaarheid van de fysische en metafysische werkelijkheid door het verstand. Het 17de-eeuwse rationalisme is nieuw ten opzichte van voorafgaande rationalistische stromingen doordat het steunt op ontdekkingen in de wiskunde en toepassingen van de wiskunde op de empirische werkelijkheid, met name de natuurkunde (menig ‘filosoof’ had een fysisch laboratorium!). Dit kenniselement leidde tot de veelgenoemde activiteiten van de encyclopedisten. Het leidde tevens tot vormen van atheïsme alsook tot de 17de-18de-eeuwse stroming van het deïsme. Laatstgenoemde richting, vooral in Engeland en Frankrijk te vinden, verwerpt het geloof in de openbaring en kent een natuurlijke religie
********Term uit de stijlleer voor een vorm van herhaling bestaande uit het geven van niet strikt noodzakelijke uitweidingen. Redundant taalgebruik dient veelal als hulpmiddel voor de begrijpelijkheid in mondelinge en schriftelijke exposés. Redundantie kan bijv. de vorm hebben van een perifrase of amplificatio-2. Zie ook macrologia.\nDe algemene informatietheorie heeft de term overgenomen in een sterk vergelijkbare maar meer algemene zin, nl. ter aanduiding van de overbodigheid van alle tekstelementen die op grond van de context voorspeld kunnen worden en dus strikt genomen geen nieuwe informatie aanbrengen. Een zekere graad van redundantie blijkt nodig te zijn voor de efficiënte overdracht van boodschappen, want op dat surplus kan de tekstontvanger een beroep doen als er storingen optreden in het communicatieproces.
********
********Term uit de wereld van de kritiek voor een voornamelijk kritische beoordeling van een (literair) werk, in een dag- of weekblad, in een tijdschrift, ook wel voor radio en televisie, of tegenwoordig op het internet. Synoniem boekbespreking.\nHet zwaartepunt van deze vorm van journalistiek proza ligt hierbij niet op de wetenschappelijke aanpak, maar op de subjectieve mening van de recensent. Dit sluit niet uit dat menige recensie tevens informatief van aard is, hetgeen samenhangt met de actualiteit, die zelfs het hoofdkenmerk van de recensie genoemd kan worden. De dag- en weekbladpers heeft veelal zijn vaste rubrieken voor recensies. De dagbladen hebben er vaak vaste dagen voor, waarop specifieke bijlagen met o.a. boekbesprekingen uitkomen (zoals de bijlagen van NRC/Handelsblad en de De Volkskrant, De Morgen en de Standaard der Letteren).\nDe term recensie beperkt zich niet tot het terrein van de letterkunde, maar strekt zich ook uit tot andere kunsten, alsook tot manifestaties daarvan in de ruimste zin, zoals toneelvoorstellingen, concerten e.a. Zie in dit verband ook theaterkritiek.
********Term uit de tekstkritiek voor de eerste fase die voorafgaat aan de (re)constructie van het archetype-1: 1) het opbouwen van de keten van onderlinge verwantschappen, 2) het genereren van een stemma uit deze keten, 3) het (re)construeren van de tekst van het archetype. De recensio gaat vooraf aan de emendatio.
********Stijlfiguur, soms ook wel epanorthosis, zelfcorrectie, of zelfverbetering genoemd, waarbij een uitspraak ter plekke vervangen wordt door een andere die als passender wordt ervaren (eis van het aptum, cf. decorum), en als beter wordt voorgesteld, veelal in de vorm van een tegenstelling (antithese). Het effect is meestal een climax-1. Een veel voorkomende vorm is ‘x, nee y’, waarbij de aandacht wordt gevestigd op y dan wel op x en y tezamen. Zo verbetert Gezelle zichzelf in:\nDan zal ik voor...\nneen, niet vóór uwe oogen,\nmaar naast u [enz.]\n(G. Gezelle, VW , dl. 11, 1936, p. 144).\nMultatuli volgt hetzelfde procedé in een van de laatste zinnen van Max Havelaar (1860) als hij Willem III, aan wie hij het boek opdraagt, toespreekt met ‘Prins ... meer dan Prins’. En L.P. Boon schrijft: ‘En begint de ene kleine en bedrogene man ... och wat zeg ik ... begint de ene willem willems met de schone tsinksendaghe’ (De Kapellekensbaan, 1964, p. 40). De correctie heeft hier mede een explicatieve functie. \nMen kan de volgende typen onderscheiden: a) niet x, maar y
********
********Kunstige voorlezing van een dicht- of prozawerk door de schrijver zelf of een voordrager (bijv. voordrachtskunstenaars als M. Croisset en T. Ruysschaert). De auteur als ‘performer’ van zijn teksten kan zo peilen naar de eerste reacties van zijn publiek of er nauwer contact mee zoeken. 
********
********Term afkomstig van Cicero, gebruikt in een proces waarmee hij zijn onderkomen probeerde terug te krijgen dat hij vanwege zijn verblijf in exil was kwijtgeraakt. In het algemeen duidt men er een tekst (toespraak of rede(voering)) mee aan die het eigen belang moet dienen. Zo schreef Gabriël Smit een oratio pro domo over zijn eigen versbundel Ternauwernood  (1951) in het tijdschrift Roeping. 
********Verwijzing in taal naar de buitentalige werkelijkheid. In het communicatiemodel van Jakobson correspondeert de referentiële functie met de nadruk die in een tekst op de buitentalige context ligt. Ook in literaire teksten, waar de poëtische functie domineert, speelt die referentiële functie in mindere of meerdere mate mee. Literaire werken zouden nl. niet leesbaar zijn zonder verwijzing naar de reële of een mogelijke wereld die wij kennen uit onze ervaring of die we ons kunnen verbeelden op grond van onze ervaring. Zulks lijkt evident voor zgn. faction en docudrama, of ook voor historische romans, (auto)biografieën, naturalistische literatuur, enz.
********Term uit de retorica voor een in een dialoog gebruikte distinctio, nl. een semantisch verschil tussen het normale gebruik van een woord en een door de andere spreker herhaald nadrukkelijk en bijzonder gebruik van hetzelfde woord. De reflexio is verwant aan paronomasia, anadiplosis en polyptoton.\nEen geval van reflexio kan men aantreffen in G.A. Bredero's Spaenschen Brabander, waar het woord ‘Heer’ in een dialoog tussen Jerolimo en Robbeknol een geheel andere inhoud heeft:\nJ: Want ons Heer heet ou verleent een goey mester an mijn.\nR: En ick sal jou, mijn Heer, een goede dienaar zijn.\n(1618, ed. Stutterheim, 1974, p. 158) 
********Onder reformatie wordt gewoonlijk verstaan de hervormingsbeweging van Maarten Luther, in gang gezet door het aanslaan van zijn 95 stellingen aan de kerk van Wiitenberg tegen de aflaathandel van de rooms-katholieke kerk op 31 oktober 1517.\nEerdere hervormingsbewegingen binnen de kerk hebben minder gevolgen gehad dan die van Luther, die gesteund werd door andere factoren als staatkundige veranderingen, opkomst van de steden en de burgerij, de uitvinding van de boekdrukkunst en de vernieuwingen van renaissance en humanisme. Latere 16de-eeuwse hervormers als Zwingli en Calvijn en de dopers verzoorzaakten verdere afsplitsingen binnen de reformatie. De rooms-katholieke tegenbeweging van de contrareformatie werd in gang gezet door het Concilie van Trente (vanaf 1545).\nDe reformatorische ideeën drongen al snel door in de literatuur: zo ontstaat er enige consternatie rondom de rederijkersspelen te Gent in 1540 en op het landjuweel te Antwerpen van 1561. Een fel antikatholiek geschrift dat veel stof deed opwaaien, was Marnix van St. Aldegondes Byencorf der heilige Roomsche kercke (1569). Daarna wordt de literatuur tijdens de Opstand en het hervormingsproces in de Nederlanden het middel bij uitstek om over theologische onderwerpen te discussiëren. De verschillende stromingen, richtingen en sekten binnen de hervorming (zie doopsgezinde literatuur en piëtistische literatuur) getuigen van hun geloof of bestrijden elkaar in later eeuwen via poëzie (religieuze poëzie
********Term uit de retorica voor dat gedeelte van de argumentatio waarin de argumenten van de opponent weerlegd worden.
********Corpus teksten dat in de loop der tijd tot de literatuur gerekend wordt op grond van erkenning van de literaire waarde of waarvan de waarde voor de letterkunde in ruimere zin bepalend is (geweest) om ze tot de klassieken van de literatuur te benoemen. Reeds de laatantieke Alexandrijnse en Byzantijnse geleerden stelden reeksen op per genre van werken die zij beschouwden als navolgenswaard (imitatio) en daarom aanbevolen werden als schoollectuur. Welke werken gecanoniseerd zijn, zou men kunnen afleiden uit de genoemde of behandelde titels van werken in literair-historische handboeken, lexica of andere overzichtswerken.\nVoorwaarde voor canonisering is dat geschriften allereerst de sociale status krijgen van een literair werk doordat zij als zodanig door auteurs, uitgevers, critici, literatuurhistorici en literatuurdocenten behandeld worden (receptie-esthetica
********De spelleiding bij de uitvoering van een dramatisch werk door iemand die de verantwoordelijkheid neemt voor de wijze waarop dat wordt vertoond of verklankt. Er zijn tal van dramatische vormen waarbij sprake kan zijn van regie: toneel, film, radio- en tv-spelen, musicals, opera e.a. De regisseur geeft gestalte aan de uitvoering door gebruik te maken van de toneelaanwijzingen van auteurs in de hoofdtekst of neventekst of van zijn eigen interpretatie van de teksten die hij gebruikt. Tot de regie behoren diverse toneeltechnische vormgevingsmiddelen, zoals de enscenering, het decor, de speelwijze, de kostuums, de belichting, geluidseffecten e.d.\nOmdat theater-2 zo’n direct op het publiek betrokken medium is, kan de regie meer dan in andere kunstvormen sterk beïnvloed zijn door allerlei tendensen die maatschappelijk bepaald zijn. Regie kan zo’n belangrijke factor zijn in het uiteindelijke resultaat, dat ze ook een niet te onderschatten rol speelt in de opvoeringsanalyse.
********Een regisseur is iemand die de verantwoordelijkheid neemt voor de wijze waarop een dramatisch werk wordt uitgevoerd. Hij is de persoon die, soms samen met een dramaturg, de spelleiding op zich neemt. Daartoe maakt hij gebruik van allerlei toneeltechnische vormgevingsmiddelen, zoals de enscenering, de decors, de speelwijze, kostuums, belichting, geluidseffecten e.d. Op die manier geeft hij gestalte aan de opvoering volgens zijn interpretatie van het uit te voeren dramatische werk.\nTot in de 19de eeuw lag de regie in handen van verschillende bij het theater-2 betrokken personen: bij de auteurs of bij andere personen die ordenend optraden, zoals pedagogen, priesters, acteurs, leden van rederijkerskamers of andere organisaties, soms zelfs bij architecten of decorontwerpers. In de middeleeuwen en bij het rederijkerstoneel waren het vaak auteurs of toneelspelers die regisseerden. Maar ook moderne auteurs, zoals Herman Heijermans of Lodewijk de Boer, regisseerden hun eigen stukken. Pedagogen en priesters speelden een rol als regisseur van kerkelijke drama’s, schooldrama’s of het jezuïetendrama. Pas vanaf het einde van de 19de eeuw manifesteert zich de regisseur als spelleider die de regie opvat als een zelfstandige discipline. \nVoorbeelden van regisseurs met een internationale faam zijn André Antoine in Frankrijk met zijn naturalistisch theater, Max Reinhardt met massaregie en Erwin Piscator die bekend werd met zijn revolutietoneel en als grondlegger van het episch theater. In de Russische traditie zijn te vermelden K.S. Stanislavski met symbolisch theater en theater van de authenticiteit, V. Meyerhold met het constructivistisch theater en A. Tairov met dans en pantomime. Recentere ontwikkelingen vindt men bij Bertold Brecht (vervreemdingseffect), Antonin Artaud (théatre de la cruauté), Grotowski (théatre pauvre) en Peter Brook (happening en ‘living theatre’). Belangrijke Nederlandse regisseurs zijn Willem Royaards, Eduard Verkade, Erik Vos en Gerardjan Rijnders. Bekende Vlaamse regisseurs zijn o.m. Jan Decorte, Ivo van Hove en Jan Fabre.
********Term uit de sociolinguïstiek ter aanduiding van het stijlniveau van taalgebruik aangepast aan een bepaalde situatie (bijv. deftig, informeel of vulgair taalgebruik). Met betrekking tot bijv. drama’s of verhalen kan het onderzoek van de taalregisters van de onderscheiden personages of van groepen personages bijzonder verhelderend zijn. Zie ook sociolect en discours.
********Term uit de archivistiek en editietechniek voor de beknopte weergave van de inhoud van een akte-1 of brief. Een regestenlijst geeft in chronologische volgorde regesten, waarin minimaal opgenomen zijn de datum, de naam van degene van wie de akte is uitgegaan, de naam van de handelende partij en een korte beschrijving van de rechtshandeling. In brievenedities, met name die van omvangrijke correspondenties, treft men vaak van de minder interessante brieven een regest aan met datum, namen van afzender en geadresseerde en korte samenvatting van de inhoud.\nOorkonden in regestvorm zijn uitgegeven door G. Brom, Regesten van oorkonden betreffende het Sticht Utrecht (2 dln., 1908). Een brieveneditie waarin sommige brieven in regestvorm weergegeven zijn, is die van G.J. Hooykaas, De briefwisseling van J.R. Thorbecke.
********Alfabetisch of systematisch gerangschikte inhoudsopgave van een werk (bijv. naam- of zaakregister)
********Term uit de retorica voor een verduidelijkende repetitio van elementen van een eerder genoemd geheel (zie ook anadiplosis). Een voorbeeld vindt men in Jan van Houts rede ‘Tot het gezelschap’ aan de Leidse universiteit van 1575, waarin hij – ter verduidelijking van de stelling dat de massa onkundig is op het terrein van de kunstkritiek – repeterend een aantal voorbeelden aanhaalt: een redenaar, een musicus, een beeldhouwer en een dichter over wie het publiek totaal verkeerd oordeelt (Jan van Hout, Voorrede tot het gezelschap, ed. K.J.S. Bostoen, S. Gabriëls & J. Koppenol, 1993, p. 9). Een ander voorbeeld: ‘Hij verloor beide benen, zijn linkerbeen was bij het ongeval afgerukt, zijn rechter werd afgezet’. 
********Term uit de bibliografie voor een bibliografisch naslagwerk voor een bepaald wetenschapsgebied of met betrekking tot een bepaald onderwerp, bijv. B. Besamusca, Repertorium van de Middelnederlandse Karelepiek (1983), Id., Repertorium van de Middelnederlandse Arturepiek (1985), en uit de archivistiek voor een index met analyses van de teksten waarnaar wordt verwezen. Toch wordt in de archiefwereld de term repertorium ook wel in de eerste betekenis gebruikt, bijv. voor W.J. Formsma & B. van 't Hoff, Repertorium van inventarissen van Nederlandse archieven (19652) en E.A. van Beresteyn, Genealogisch repertorium (nieuwe uitg. 1972).\nVan belang voor de neerlandistiek zijn o.a. het Repertorium van het rederijkersdrama (1968) van W.M.H. Hummelen, het Repertorium van het ernstige drama in de Nederlanden 1600-1650 (1983) van H. Meeus, het Repertorium doctoraalscripties 1981-1985: neerlandistiek en kunstgeschiedenis (1988), het Repertorium van het oude boekenbezit in België (1989) en het Repertorium van de Middelnederlandse artes-literatuur van R. Jansen-Sieben (1989).
********Term uit de literaire  theorie en cultuurstudie (receptie-esthetica, systeem(theorie), veldtheorie) voor het geheel aan topoi (topos) of aan modellen en procédés die de productie van teksten sturen. Terwijl sommige van deze procédés onveranderlijk en universeel lijken (canon-1), blijken andere historische en culturele variaties te vertonen en zo de inzet te vormen van verschillen van mening binnen een cultureel of literair systeem. Het is niet het repertoire(-2) op zichzelf dat bepaalt welke sector al dan niet gecanoniseerd wordt, maar de systematische relaties die het statuut van de gegevens in kwestie bepalen. In deze functioneel-systematische benadering kan ‘de literatuur’ niet langer alleen beschouwd worden als een pure reeks of lijst van teksten, als een repertoire dus. De teksten en het repertoire zijn steeds partiële manifestaties van de literatuur die alleen op het niveau van het literaire systeem verklaard kunnen worden.
********Repetitio of herhaling is, evenals in de muziek, één van de meest elementaire vormgevingsverschijnselen in de literatuur, vooral in de poëzie (zie ook tekstbewerking). Er zijn zeer veel vormen van herhaling die in de literatuur een rol spelen. Repetitio komt voor als herhaling van klanken (rijm), van klinkers (assonantie), medeklinkers (acconsonantie, alliteratie), van hele woorden (rime riche, palilogie), van woordgroepen (epanalepsis), van hele versregels of zinnen (stock-1, refrein-1, refrein-2) of van hele teksten of tekstelementen (citaat, pastiche-2, plagiaat). Herhaling is ook de grondslag van het metrum.\nHet gebruik van de repetitio kent allerlei vormen en functies. Het kan dienen voor het klankeffect, zoals doorgaans bij rijm
********Begrip uit de narratologie m.b.t. de frequentie als een aspect van narratieve tijd. Het gaat om een vertelvorm waarbij een gebeurtenis die slechts één keer heeft plaatsgevonden toch verschillende keren verteld wordt. Dit kan gebeuren vanuit verschillende standpunten en/of door verschillende vertellers. Een klassiek voorbeeld hiervan is Menuet (1955) van L.P. Boon, waarin ‘dezelfde’ gebeurtenissen achtereenvolgens vanuit de standpunten van de drie protagonisten worden beschreven.\nHet begrip werd ingevoerd door G. Genette. Het staat tegenover iteratieve presentatie en singulatief vertellen.
********Mondeling, schriftelijk of beeldverslag door een journalist, auteur of filmer van een bepaalde gebeurtenis of een reeks gebeurtenissen waarbij hij in persoon aanwezig is of is geweest. Terwille van de waarheid zal de verslaggever de indruk willen wekken het waargenomene zo feitelijk mogelijk weer te geven, wat niet wegneemt dat het hem vrij staat zijn subjectieve commentaar daaraan toe te voegen. In feite berust de reportage dan ook op waarneming, interpretatie daarvan en een kritische reactie daarop.\nIn de literatuur spreekt men van een reportage-achtige stijl wanneer een zo waarheidsgetrouw mogelijke weergave van de feiten en reële toestanden in journalistiek proza wordt nagestreefd, zoals door auteurs van de nieuwe zakelijkheid. Een specifiek literaire vorm is de reportageroman. Maar ook in het experimenteel proza wordt wel gebruik gemaakt van reportageproza, soms voortkomend uit de principiële weigering fictie of ‘literatuur’ te schrijven. Die houding is terug te vinden in het werk van onder meer D. Robberechts, W. van den Broeck, P. Koeck , J.F. Vogelaar en Lidy van Marissing. Ook H. Mulisch schreef reportageproza, bijv. in Bericht aan de rattenkoning (1966) over de Provobeweging en in Het woord bij de daad (1968) over de Cubaanse revolutie. \nEen speciale vorm van de reportage vormt de reisbeschrijving. Het maandblad Avenue heeft bijv. verschillende auteurs ingeschakeld voor het schrijven van reportages over landen en gebeurtenissen die zij bezocht, respectievelijk bijgewoond hebben (C. Nooteboom, H. Mulisch, R. Rubinstein e.a.). Bekend werden de reportages van Godfried Bomans en Jan Wolkers van hun verblijf op Rottumerplaat. \nEr is een duidelijke relatie tussen de reportage, faction en journalistiek proza.
********Weinig specifieke term die op verschillende manieren kan aanduiden hoe een tekst een bepaalde feitelijke of fictionele werkelijkheid voor de geest kan roepen. Door representatie stellen woorden en/of beelden het afwezige aanwezig. Begrippen als fictionaliteit, mimesis, realisme-2, referentialiteit en weerspiegeling (zie weerspiegelingstheorie) stellen deze problematiek expliciet aan de orde. Doorgaans wijst men erop dat de representatie van de werkelijkheid (bijv. in een roman, film of radiojournaal) wezenlijk onderscheiden moet worden van de werkelijkheid zelf (voor zover deze al objectief kenbaar zou zijn). Immers, dezelfde mechanismen die begrip en begripsoverdracht mogelijk maken (cognitieve structuren, taal, conventies, mythen, ideologie, enz.), schuiven zich onvermijdelijk als een vervormende filter tussen representatie en gerepresenteerde.
********
********
********
********Drukprocedé waarbij de drukvorm als een kwart- of halve cylinder op een zogenaamde rotatiepers is gemonteerd. In tegenstelling tot de stopcylinderpers draait de rotatiepers voortdurend in dezelfde richting door, waardoor veel energie wordt bespaard en waardoor kilometers lange rollen papier bedrukt kunnen worden. Rotatiedruk wordt vooral toegepast voor het drukken van kranten, maar ook pocketboeken worden wel op die manier gedrukt.
********Van oorsprong laatmiddeleeuwse, door B. Kruitwagen opnieuw geïntroduceerde, benaming voor de middelste van de drie schriftsoorten (fraterschrift) die door de Moderne Devoten (Moderne Devotie) gebruikt werden voor het schrijven van boeken. De rotunda – ook notula genoemd – is een variatie op de gotische littera textualis en werd toegepast als standaard boekletter (boekschrift). De beide andere schriftsoorten heten bastarda en fractura.\nPogingen om een nomenclatuur op te stellen die gebaseerd is op de middeleeuwse benamingen moesten worden gestaakt: het aantal gebruikte termen was veel te groot en te verwarrend en strikte definities konden nauwelijks gegeven worden. Tegenwoordig gebruikt men de door G.I. Lieftinck ontwikkelde nomenclatuur, die overigens ontstaan is uit pogingen om op basis van Kruitwagens studie de nomenclatuur van de Broeders van het gemene leven te reconstrueren.\n\n\n\n\n\n\n\nDe rotunda. [bron: B. Engelhart & F. De Clercq, 50 eeuwen schrift (19652), p. 156]
********Gemarkeerde afdeling in een dagblad of tijdschrift waarin één of meer specifieke onderwerpen aan de orde worden gesteld. Doorgaans hebben rubrieken een vaste plaats in een tijdschrift en vaak worden ze geredigeerd door daarvoor aangewezen rubrieksredacteuren. Zo heeft het tijdschrift Ons Erfdeel als vaste rubriek de ‘Culturele kroniek’ en hebben veel literaire tijdschriften rubrieken ‘Recensies’ en ‘Aankondigingen en mededelingen’. Berucht werd de rubriek ‘Panopticum’ in Forum (1932-1935) waarin E. du Perron zijn fel polemische bijdragen publiceerde. Bekend werd  het Hollands Dagboek, een wekelijkse rubriek in het 'Zaterdags Bijvoegsel' van NRC/Handelsblad waar een groot aantal auteurs aan meewerkte, zoals Jan Cremer, Henri Knap, Hugo Raes, Marten Toonder, Jan Wolkers e.v.a. In 1985 verscheen een keuze uit hun bijdragen uit de periode 1974-1984. 
********Term uit de codicologie voor de meest eenvoudige manier van versiering van handschriften door het gebruik van rode inkt, rubrum of minium (vandaar ook miniatuur) genaamd. Voor uitvoering in rood kwamen in aanmerking: kapittelopschriften, lombarden, paragraaftekens
********In de 12de eeuw uit de Karolingische minuskel ontstane schriftsoort, gedurende de hele periode van het gotische schrift in gebruik als boekschrift. Belangrijke kenmerken van de textualis, ook wel aangeduid als gotische textura of kortweg textura, zijn de a in twee verdiepingen, stokken zonder lussen, de f en lange s op de schrijfregel, de rondboogverbinding en een zekere mate van hoekigheid (breking). Het meest gebruikte boekschrift vertoont echter weinig breking en had in de middeleeuwen de contemporaine benaming littera rotunda, niet omdat het schrift er rond uitziet, maar omdat de voetjes van de letters gebogen zijn en niet gebroken. In deze gewone, vrij snel te schrijven textualis zijn de boeken voor dagelijks gebruik geschreven.\nHet gebroken karakter van de textualis leidde ertoe, dat letterdelen als stokken, schachten en boogjes tot nog kleinere bouwsteentjes geanalyseerd konden worden. Eind 14de eeuw ontwikkelde zich dan ook een kalligrafische vorm. Deze littera textualis formata kenmerkte zich door grote letters, extreme breking van de letterdelen en ruitvormig uitgevoerde voetjes en aanzetjes. De textualis formata was een tijdrovend luxeschrift en werd voornamelijk gebruikt voor liturgische boeken, vandaar de middeleeuwse benaming littera psalterialis.\nAndere kenmerkende varianten van de textualis zijn de littera parisiensis (in de zgn. Parijse bijbeltjes) en de littera bononiensis (voornamelijk juridische teksten van de universiteit van Bologna).\nMet uitzondering van de Nederlanden neemt de littera cursiva in de 15de eeuw als boekschrift de plaats van de textualis in. De textualis wordt dan alleen nog voor liturgische handschriften gebruikt. In de Nederlanden blijft de textualis gewoon als boekschrift in gebruik, maar krijgt aan het begin van de 15de eeuw concurrentie van de littera hybrida.\n\n\n\n\n\n\n\nFragment van Jacob van Maerlants Alexanders geesten (ca. 1400). [bron: J. Deschamps, Middelnederlandse handschriften uit Europese en Amerikaanse bibliotheken (cat. 1970), pl. 6].
********Erasmus (1466/69-1536) gebruikte deze term als titel voor door hem geschreven dialogen: de Colloquia groeiden uit van een eenvoudig leerboekje voor studenten Latijn tot een boek vol levenswijsheid. Het boek bevat tal van onderwerpen, zoals: de studie van de schone letteren, de positie van de vrouw, de godsdienst, het probleem van oorlog en vrede. Vanwege de kritische en satirische toon van veel colloquia – allerlei uiterlijke ceremoniën als de biecht en de beeldenverering moesten het ontgelden, de domme en luie geestelijkheid werd bespot – werd het werk op de lijst van verboden boeken (index librorum prohibitorum) geplaatst. Toch heeft het werk vrij veel invloed gehad op het onderwijs in de 16de en 17de eeuw en zijn gedeelten van de Colloquia in het Nederlands vertaald (bijv. door Cornelis Crul, O muze, komt nu voort, ed. Van der Heyden, Spectrum van de Nederlandse letterkunde, dl. 6, 1968, p. 27-117). Er is een oudere Nederlandstalige bloemlezing door Y.H. Rogge (1928).\nTegenwoordig gebruikt men de term als benaming voor een wetenschappelijk congres, en in die betekenis is hij een synoniem voor symposium.
********
********Benaming voor een bepaald soort erotische literatuur in verhaal- of liedvorm, die erg expliciet is in de beschrijving van seksuele en scatologische (scatologie) situaties. Het attribuut scabreus wordt vooral gebruikt met betrekking tot volkse genres en kinderliedjes (zie ook klucht-2 en levertje), maar geldt ook voor zgn. 'hogere' literatuur van alle tijden. Bekend zijn in de oudheid de priapee en aan het einde van de achttiende eeuw de roman libertin, met als uitschieter het werk van markies de Sade. In de Nederlandse literatuur zijn heel wat scabreuze liederen uit de Gouden Eeuw te vermelden.
********
********Metalen schrijfstift waarmee op wastafeltjes werd geschreven. Ze waren aan een kant puntig (om mee te schrijven) en aan de andere kant breed en plat (om de was weer glad te strijken). Ze konden klein zijn, maar ook groot genoeg om als (zelfmoord)wapen gebruikt te worden. Volgens Suetonius verdedigt Caesar zich met zijn stilus als hij in de senaat wordt aangevallen. Floris wil met de door Blanchefloer aan hem gegeven stilus bij haar graf zelfmoord plegen (Floris ende Blancefloer, ed. Mak, 19703, vs. 1205-1226).\n\n\n\n\n\n\n\nSchrijfstiften uit de 11de en 12de eeuw. [bron: J. Stiennon, Paléographie du Moyen Age (1973), p. 159].
********Een scribent is een schrijver, maar de term wordt vaak in ongunstige zin gebruikt (ongetalenteerde broodschrijver, prulschrijver). 
********Middeleeuws schrijfatelier waar handschriften (codex) vervaardigd werden door beroepskopiisten (kopiist
********In de neerlandistiek is het de gewoonte om onderscheid te maken tussen primaire literatuur en secundaire literatuur. Onder primaire literatuur wordt het scheppend werk verstaan, dat het object van onderzoek van de neerlandicus is. Alles wat over de primaire literatuur geschreven wordt, is secundaire literatuur. Daaronder vallen dan monografieën, tijdschriftartikelen e.d. De hulpmiddelen die men bij het onderzoek van de primaire literatuur nodig heeft, noemt men het apparaat van de neerlandicus (biografische naslagwerken, bibliografieën e.d.).\nSoms is het onderscheid tussen primaire en secundaire literatuur arbitrair. Dat kan bijv. het geval zijn met essays of memoires die door hun vormgeving of afkomst (van een bepaald auteur) – afhankelijk van het gebruik dat men ervan maakte – óf tot de primaire óf tot de secundaire literatuur gerekend worden. Men denke bijv. aan de essays van Ter Braak of de dagboeken van Hans Warren. In de objectieve bibliografie Bibliografie van de Nederlandse Taal- en Literatuurwetenschap (BNTL) worden dergelijke geschriften soms als secundaire literatuur beschouwd. \nIn de exacte wetenschappen en vervolgens ook in de documentaire wetenschap hanteert men een andere indeling omdat men daar niet te maken heeft met primaire literatuur in de zin van literaire kunst (het onderzoeksobject wordt aangeduid als bron). Daar verstaat men onder secundaire literatuur díe publicaties die een overzicht geven van primaire literatuur in de zin van eerste publicatie(s) van onderzoeksresultaten. Tot de secundaire literatuur horen dan bijv. bibliografieën, recensies en overzichtsartikelen. Wat in de neerlandistiek apparaat heet, noemt men daar tertiaire literatuur.
********
********
********Kortstondig verschijnsel in de Nederlandse literatuur in het laatste decennium van de 19de eeuw en het begin van de 20ste eeuw waarin getracht wordt zintuigelijke indrukken met uitschakeling van het analyserend verstand, louter door middel van een verhevigd gevoel te vertalen in woorden (klanken). Het verschijnsel vindt zijn oorsprong in het impressionisme en in de doctrine van de Tachtigers: ‘kunst is hartstocht’. Naar aanleiding van het verschijnen van Gorters Verzen (1890) schrijft Van Deyssel in een bespreking: ‘de Sensatie’ (het sensitivisme) is het zijn vader overtreffende kind van de impressie’. Van Deyssel bespreekt in dit stuk de trits ‘observatie-impressie-sensatie’ en acht de sensatie van die drie de hoogste vorm omdat ze boven de eerste indruk der dingen uitstijgt. Er is in het sensitivisme een duidelijke voorkeur voor het zintuigelijke, speciaal de waarneming van licht en beweging. In het proza vormt Van Deyssel zelf de duidelijkste vertegenwoordiger van het sensitivisme. In het dertiende hoofdstuk van Een liefde (1898) bepalen de speling van licht en kleuren in de Gooise natuur de sensaties van de hoofdfiguur Mathilde. Ook de eerder genoemde Verzen van Gorter en Jan Hofkers Gedachten en verbeeldingen (1906) zijn sensitivistisch.\nKenmerkend voor het sensitivisme zijn verschijnselen als vervreemding en raadselachtigheid, onzegbaarheid van de ondervonden emoties en ruimtelijke sensaties als beweging van dode zaken en ruimtelijke uitvergroting. Om deze sensaties te verwoorden wordt de taal tot haar uiterste mogelijkheden opgerekt door o.m. gebruik te maken van neologismen, bijzondere woordkoppelingen en synesthesie. De geëxalteerde waarnemingen die in deze teksten een rol spelen spreken bijv. uit de hier volgende strofe van een gedicht van Gorter:\nIk voel den wind vergaan\nom mijne ooren,\nik wilde wel vergaan\nin ´t licht te loore.\n(H. Gorter, Verzen, ed. Endt, 19873, p. 24).
********Aanduiding voor de wijze waarop de liefde ervaren kan worden, vaak gebruikt in emblema.\nSoms wordt in dit verband verwezen naar Ovidius en diens boek over de minnekunst, de Ars amatoria (1-8 n. Chr.). Een goed voorbeeld is te vinden in Jacob Cats’ Proteus (I, 11, 1618) ‘Tneemt toe, men weet niet hoe’ over de naam van een geliefde als inscriptie in een boomstam.\nBehalve in de wereldlijke liefde wordt de term ook gebruikt in religieuze zin voor de liefde van en voor God. Voorbeelden daarvan kan men o.m. aantreffen in het werk van de heilige Willem van Saint-Thierry.
********Een van de gnomische vormen. In de sententia of sententie (ook gnome genoemd), die van literaire oorsprong is in tegenstelling tot adagium, spreekwoord en spreuk, wordt een veelal stichtende of althans ethische inhoud uitgedrukt in een ritmische en eufonische formulering. Sententiae kunnen afzonderlijk verschijnen, maar komen vaak voor binnen een groter literair werk. Jolles spreekt in dit verband over einfache Formen.\nHet genre kende een bloei in de klassieke Griekse en vooral de Latijnse literatuur, o.m. bij Tacitus, Juvenalis, Martialis en Ovidius. Er werden zelfs verzamelwerken aangelegd, zoals de Disticha Catonis, zo genoemd omdat het lessen van de Romeinse wijsgeer Cato aan zijn zoon zouden zijn. Dit werk werd in de middeleeuwen als schoolboek gebruikt en werd vertaald in het Middelnederlands als de Dietsche Catoen (ed. W.J.A. Jonckbloet, 1845
********Term uit de analytische bibliografie voor het zetten van bladzijden in hun numerieke volgorde, in tegenstelling tot het zetten van pagina's per drukvorm (binnenvorm, buitenvorm). De vraag of een boek seriatim of per vorm gezet is, is interessant voor de analytische bibliografie omdat er consequenties kunnen zijn voor de tekst. Voor seriatim zetten van bepaalde bibliografische formaten (formaat) moet een werkplaats over meer letters beschikken dan voor het zetten per vorm. Bij een boek in folio-in-zessen (zie folio-1) bijv. kan er bij seriatim zetten pas gedrukt worden als er zeven pagina's gezet zijn: dan is namelijk pas de binnenvorm van het derde vel waarin pagina 6 en 7 zitten compleet. Doordat er meer pagina's in lood staan, zou er een tekort aan bepaalde letters kunnen optreden, waarvoor men dan zijn toevlucht neemt tot het gebruik van een ander lettertype of in plaats van de ‘w’ een dubbele ‘vv’ zet, of zelfs met de spelling kan gaan marchanderen (‘z’ in plaats van ‘s’ e.d.). Het tekort zal zich echter allereerst wreken bij de initialen (initiaal-1)
********Stijlfiguur uit de retorica, nl. één van de mogelijkheden binnen de aversio: het zich afwenden door de verteller van zichzelf (aversio ab oratore) door het inlassen in het verhaal van een aan een ander in de mond gelegde monoloog of dialoog in de directe rede. De sermocinatio werd vaak gebruikt in de antieke retoriek en geschiedschrijving.\nAls voorbeeld kunnen een paar regels uit het gedicht ‘De olifant’ van De Schoolmeester dienen:\nZoo men aan den schijn het oor woû leenen,\nVroeg men licht: ‘Heeft menheer het water ook in de beenen?\nWant wáár is eigentlijk 't onderscheid tusschen zijn kuiten en zijn scheenen?’\n(De gedichten van den Schoolmeester, ed. Van Deel/ Mathijsen, 19793, p. 96-97).\nZie ook ethopoeia en percontatio. 
********
********Groepje van zes versregels, vooral bekend als onderdeel van het klassieke sonnet. Het is het gedeelte volgend op het octaaf en omvat de verzen 9-14. Soms is het opgebouwd uit twee terzinen (terzine), soms uit drie disticha (distichon), soms uit een kwatrijn en een distichon. Inhoudelijk vormt het sextet dikwijls een tegenstelling met het octaaf (zie volta).
********Term uit de middeleeuwse poëtica voor die wijze van interpreteren van Gods schepping die ervan uit gaat dat iets niet alleen is wat het lijkt te zijn, maar daarnaast ook een hogere betekenis in zich heeft en op analogische wijze (analogie-1) refereert aan de heilsgeschiedenis. Deze significatio wordt gevoed door de middeleeuwse Bijbelexegese (hermeneutiek), de quator sensus scriptorum, die uiteenvalt in een letterlijke betekenis (sensus litteralis) en een figuurlijke betekenis (sensus allegoricus-2, zie sensus spiritualis). Met name in de middeleeuwse dierenencyclopedieën (bestiarium) treft men significatio aan, zowel profaan – Jacob van Maerlant vergelijkt in Der naturen bloeme (ca. 1270, ed. Verwijs, 1878, boek III, vs. 2111-2150) de Vlaamse gaai met de rondtrekkende verhalenverteller (jongleur, minstreel) – als theologisch.\nIn de retorica gebruikt men significatio ook in de betekenis van emfase: het leggen van nadruk door een pregnante vertelwijze.
********Aanduiding voor de (deels verouderde) wetenschap der menselijke verstandhouding zoals die zich heeft ontwikkeld sinds de Engelse Victoria Welby in de late 19de eeuw het initiatief nam voor een onderzoek dat moest leiden tot helderheid en ondubbelzinnigheid in communicatiemiddelen, teneinde misverstand en wantrouwen tussen mensen en groepen uit te bannen. In Nederland werd haar werk voortgezet door de in 1917 door G. Mannoury opgerichte Signifische Kring, waartoe o.a. de letterkundige F. van Eeden en de taalkundige J. van Ginneken behoorden.\nBelangrijk voor de letterkunde is de opvatting in genoemde kring dat de taaldaad meer kan omvatten dan alleen de aanwijzing van een verifieerbare werkelijkheid. Dit ‘meer’ hangt o.a. samen met de houding van de spreker-schrijver (auteursintentie), de meerduidigheid van de tekst (ambiguïteit) en de gesteldheid van de recipiënt (receptie-esthetica). De taaldaad heeft naast een indicatieve ook een emotionele en ‘volitionele’ (wils-)kant, zoals met name in literaire, expressieve (expressie) of persuasieve teksten het geval kan zijn.\nOnder invloed van het streven van de Signifische Kring naar duidelijkheid in de onderlinge verstandhouding heeft men (S. Vestdijk, H.J.M.F. Lodewick) wel gesproken van significatieve kunst ter aanduiding van teksten met een scherp omlijnde betekenis (tegenover musische kunst).\nEr zijn zekere overeenkomsten tussen de significa (Eng. significs) en de semiotiek van Ch.S. Peirce, met wie Victoria Welby overigens een correspondentie onderhield.
********Term uit de retorica (met name de elocutio) voor dat deel van de metaforische beeldspraak (metafoor) dat het punt van vergelijking (tertium comparationis) genoemd wordt: het element waarin beeld en verbeelde overeenstemmen. In de zin ‘hij loopt als een haas’ is dat de snelheid.\nSommigen gebruiken de term simile eveneens voor het tegendeel van wat gezegd wordt (dus voor datgene wat feitelijk bedoeld wordt) bij de ironie. In de – tijdens strenge vorst uitgesproken – zin ‘het is lekker warm vandaag’ is het simile de lage temperatuur, de kou. \nDe term wordt soms als een synoniem van vergelijking gezien (zoals in het Engels).
********Dramavorm waarin zonder verandering van het decor én in verschillende locaties én twee handelingen tegelijkertijd kunnen worden gespeeld. Het simultaantoneel werd in de middeleeuwen veelvuldig toegepast, bijv. bij de rederijkers in het speelhuis. Een bekend voorbeeld is ook de Esmoreit. Men maakte daartoe gebruik van een lang en ondiep toneel, waarop snelle verplaatsing van de handeling mogelijk was zonder decorwisseling. In de 20ste eeuw maakt men van deze mogelijkheid opnieuw gebruik. In Herman Heijermans´ Eva Bonheur (1917) bijv. speelt de handeling zich voor het publiek zichtbaar gelijktijdig af op twee verdiepingen van een huis. Door sterkere belichting van een der handelingen kan de regisseur aan het publiek duidelijk maken wat als hoofdhandeling beschouwd moet worden. Het procédé van het simultaantoneel was zeer populair bij de Amerikaanse theatervenieuwing van de jaren ’30. Simultaantoneel stelt in staat om een tijdsdimensie meer in te bouwen, zodat bijv. bepaalde frustraties, getoond op het ‘eerste plan’, geplaatst kunnen worden tegenover een traumatiserende jeugdervaring op het ‘tweede plan’. Van een dergelijke flashback-techniek maakt Hugo Claus gebruik in zijn De dans van de reiger (1962).
********Simultaneïteit komt vooral in het drama voor waarin het gelijktijdig voorkomen van handeling en dialoog het meest normaal zijn. Voorwaarde is wel dat handeling en dialoog elkaar aanvullen of ondersteunen. Omdat de handeling mede bepaald wordt door de regieaanwijzingen, is het niet goed mogelijk simultaneïteit bij het drama als een tekstgegeven op te vatten. Wel zal men gewoonlijk door interpretatie van de tekst trachten vast te stellen waar simultaneïteit in de vertolking noodzakelijk zal zijn. Geeft de dialoog bijv.: ‘Waarom loop je zo zenuwachtig heen en weer?’, dan zal de handeling door die vraag mede bepaald worden.\nMaar ook in andere genres als het drama wordt gebruik gemaakt van simultaneïteit. Onder invloed van de film ontstond in de periode tussen 1920 en 1940 een groot aantal romans waarin de gelijktijdigheid van verschillende gebeurtenissen getracht wordt weer te geven. Ter Braak sprak in dat verband van ‘simultaanromans’. (Ter Braak 1949: 80-81) Als voorbeeld van een dergelijke simultaanroman kan J. dos Passos’ Manhattan transfer (1925) genoemd worden. Simultaneïsme speelt een rol in het modernisme en het postmodernisme. Dadaïsten bijv. droegen in hun cabaretvoorstellingen teksten in verschillende talen tegelijkertijd voor en in de spektakelstukken van de futuristen werden verschillende handelingen gelijktijdig uitgevoerd.\nZie ook synchronie-1.
********Term uit de drama-analyse voor twee van de vijf te onderscheiden handelingsaspecten van het drama. Het simultaanaspect ontleent zijn betekenis aan de verhouding tussen een speelhandeling en een gelijktijdig gebeuren op het toneel of achter het toneel. Een voorbeeld van het eerste is de toneelhandeling op het toneel in Eva Bonheur van Herman Heijermans, waar de benedenkamer van Jasper voor het publiek tegelijk zichtbaar is met de bovenkamer van Eef, terwijl Jasper – in tegenstelling tot het publiek – niet ziet wat Eef daarboven doet. Door deze enscenering krijgen sommige handelingsmomenten beneden voor het publiek een bepaalde spanning, zoals in toneel 9 van het tweede bedrijf. (Heijermans 1965: 2054 e.v.). Een voorbeeld van het tweede is de speelhandeling achter het toneel uit Heijermans’ Op hoop van zegen waarin Marietje vertelt van haar angstdroom over Mees, waarin driemaal wordt geklopt en ze bij de derde keer het bleke gezicht van Mees te zien krijgt. Midden in haar verhaal wordt er geklopt (simultaan actiemoment). (Heijermans 1965: 433)\nSommige toneelstukken zijn bij uitstek op deze simultaneïteit gebouwd. Men spreekt dan van simultaantoneel.
********
********Begrip uit de narratologie m.b.t. de frequentie als een aspect van narratieve tijd. Het gaat meer in het bijzonder om een vertelvorm waarbij er exacte overeenkomst is tussen het aantal keren dat een gebeurtenis plaatsvindt in de geschiedenis van het verhaal en het aantal keren dat ze verteld wordt in de tekst. Bijv. iets gebeurt één keer en wordt één keer verteld (enkelvoudig singulatief vertellen)
********In de antieke retorica de metrische (metrum) afsluiting van een zin, gebaseerd op een bepaalde opeenvolging van heffingen en dalingen. Deze bestaat uit een verbinding van twee versvoeten uit de volgende reeks: spondee, trochee of choree, dichoree, dactylus, creticus en paeon primus. De laatste voet van deze verbinding wordt ook cadens genoemd. De meest voorkomende types van de clausula zijn: \n1. spondee + dichoree       ˉ ˉ / ˉ ˇ ˉ ˇ       (unumquemque nostrum)\n 2. creticus + dichoree        ˉ ˇ ˉ / ˉ ˇ ˉ ˇ    (consules perferemus)\n3. paeon primus + choree  ˉ ˇ ˇ ˇ / ˉ ˇ      (esse videatur)\n4. creticus + creticus         ˉ ˇ ˉ / ˉ ˇ ˉ       (cessit audaciae).\nZie ook: cursus (leoninus), numerus.
********
********Vorm van halfrijm, ook wel assonance, assonerend rijm of klinkerrijm genoemd, waarbij van de rijmwoorden alleen de klinkers rijmen, zoals bij het eindrijm van de volgende regels:\n\n\nMaar ’t leven is te vast en hard:\nOf we al een rustplaats graven,\nNog nimmer kwam de grote nacht\nEn is een mensch gaan slapen.\n(M. Nijhoff, VG, 19744, p. 14)\nDe oudste middelnederlandse epische (epiek) literatuur bevatte verhoudingsgewijs veel assonerende rijmparen, wat niet verwonderlijk is, gelet op het feit dat de voorbeelden van deze teksten Oudfranse, assonerend rijmende chansons de geste waren. Met de Arthurroman (Arthurepiek) wordt in Frankrijk het volrijm ingevoerd, welke ontwikkeling in de Nederlanden werd nagevolgd, zij het dat (het eerste stuk van) de Ferguut nog veel assonerende rijmparen bevat. 
********De genera causarum zijn de drie terreinen waarop de retorica van toepassing is, nl. het genus iudiciale of juridische terrein, het genus deliberativum of politieke terrein en het genus demonstrativum of het terrein van de gelegenheidstoespraak. In de eerste twee genera gaat het meer om overtuigen en overreden, om de ars persuadendi
********De ruimte tussen woorden of letters in geschreven tekst wordt spatie genoemd, evenals de stukjes metaal die in de handzetterij dienden om dat effect te bereiken. Het gebruik van de woordscheiding schijnt tussen 600 en 800 n.Chr. vanuit Ierland in de westerse cultuur doorgedrongen te zijn. In het Latijn en Grieks werd gewoonlijk gebruik gemaakt van de zgn. scriptio continua, het continuschrift. Spatiëring tussen letters wordt soms gebruikt om bepaalde woorden binnen een tekst te laten opvallen. Wanneer een spatie tijdens het drukproces omhoog komt, leidt dat tot een zwart blokje tussen de woorden, het zgn. gerezen wit. Onder invloed van het Engels rukt ook in Nederland het onjuiste spatiegebruik op (de ‘Engelse ziekte’)
********Dramavorm waarin het accent sterk op het spectaculaire van de handeling ligt. Door technische hulpmiddelen wordt een snelle decorwisseling mogelijk waarbij gebruik gemaakt wordt van kunst en vliegwerk waarmee de meest ingewikkelde en opzienbarende vertoningen gerealiseerd kunnen worden. In de renaissance reisden Italiaanse toneelbouwers door Europa om met toneelmachinerieën en decors suggestieve effecten op het toneel mogelijk te maken. Bij de opening van de verbouwde schouwburg in Amsterdam op 26 mei 1665 werd door Jan Vos ruim gebruik gemaakt van deze nieuwe toneelmachines in Italiaanse stijl om verdwijningen of plotselinge verschijningen mogelijk te maken en suggestief te werken met verlichting, rook, vuur, water en wat dies meer zij. Ook inhoudelijk wordt het spektakelstuk bepaald door spectaculaire gebeurtenissen: gruwelijkheden, rampen, sterk aangezette tegenstellingen e.d. bepalen de hoofdinhoud. Vanwege het effectbejag wordt de term vaak in pejoratieve zin gebruikt voor dit soort drama.\nEen van de bekendste Nederlandstalige auteurs van spektakelstukken is de eerder genoemde Jan Vos (1630-1667) met stukken als Aran en Titus (1638) en Medea (1667). Daarnaast schreven  T. Arendsz en A. Peijs spektakelstukken. Ook in de periode na Jan Vos en met name in de 19de eeuw werden naast het melodrama ook spektakelstukken opnieuw populair.
********Tijdschrift, meestal een weekblad, uit de 18de eeuw met – in het kader van de Verlichting – een burgerlijk-didactisch-moraliserend karakter. Anders dan de daarvoor reeds bestaande geleerdentijdschriften uit de Republiek der Letteren en de nieuwsbladen en satirische tijdschriften richten de spectatoriale geschriften zich op de volksopvoeding. Dat gebeurt door middel van de fictieve figuur van de Spectator, de beschouwende, filosofisch ingestelde, relativerende en amuserende bedaagde vrijgezel die via (meestal fictieve) ingezonden brieven en zedenschilderingen zijn publiek onderhoudt.\nDe spectator als genre ontstaat naar het voorbeeld van de Engelse Tatler (1709-1711), Spectator (1711-1712) en Guardian (1712-1713) van Richard Steele en Joseph Addison. In Duitsland – waar de eerste spectator reeds in 1713-1714 verschijnt, nl. Matthesons Vernünftler – worden de spectatoriale geschriften ‘Moralische Wochenschriften’ genoemd. In Frankrijk heten ze ‘spectateur’, bijv. Le Spectateur Français (1722). De eerste Nederlandse spectator is wellicht de Examinator (1719-1721)
********Spiegel of speculum is de middelnederlandse benaming voor de didactisch-moraliserende (laat)middeleeuwse literaire tekst die tot doel heeft de (zelf)kennis van de mens te vergroten (didactische literatuur).\nIn de 13de en 14de eeuw is een spiegel een didactisch werk waarin op begrijpelijke wijze behandeld wordt wat leken over onderwerpen als geschiedenis, theologie en zedenleer moeten weten, bijv. Jacob van Maerlants Spiegel historiael (ed. De Vries & Verwijs, 1861-1879) en Jan van Boendales Der Leken Spieghel (ed. De Vries, 1844-1848).\nVanaf de 15de eeuw wordt het begrip vooral gehanteerd ter aanduiding van werken die het zelfinzicht van de mens moeten vergroten. In theorie kan deze ‘ken u zelf’-gedachte leiden tot zelfverachting en zelfs wereldverachting, maar in de praktijk fungeert dit denkbeeld voornamelijk als tegenwicht tegen de hoogmoed, die vaak als de grootste van de zeven doodzonden wordt gezien. De mens wordt in de spiegel-teksten niet opgeroepen tot zelfverachting of wereldverachting, maar tot het relativeren van het eigen handelen
********Geestelijk lied, ook negrospiritual genoemd, dat in de VS vanaf het begin van de 19de eeuw op religieuze bijeenkomsten van zwarten gezongen werd. Het spontane volksgeloof vond een dankbare uitingsvorm in collectieve, emotionele liederen die op bekende wereldse melodieën gebaseerd waren (bepaalde vorm van contrafact). Het overheersende thema is dat van de mens als zwak en lijdend wezen, die troost vindt bij een vaderlijke, almachtige God, die streng maar rechtvaardig is. Veel liederen drukken het lijden uit van de zwarte slaven (vgl. ook slavenverhaal), die hoop putten uit het vooruitzicht van opname in de hemel. \nDergelijke liederen ontstonden vaak op grote religieuze bijeenkomsten uit de sterk ritmische interactie tussen de voorzanger en het gelovige publiek die elkaar afwisselen in een vorm van vraag- en antwoordzang, meestal a capella uitgevoerd. Het refrein of ‘chorus’, dat bestaat uit algemeen bekende en steeds herhaalde regels, wordt afgewisseld met coupletten die geïmproviseerd worden uit bijbelpassages of alledaagse uitdrukkingen. De herhalingen geven een sterk ritmische en aanstekelijke dimensie aan deze liederen. Met de oprichting van officiële blanke kerken verdween dit stramien grotendeels tegen het einde van de 19de eeuw. De negrospirituals echter, met hun weinig schoolse intervallen en beweeglijke uitvoering, ontwikkelden zich verder tot een specifiek en erg herkenbaar genre, dat wereldberoemd werd door de grote tournees van zingende koren. Pas na 1865 werden deze liederen opgetekend. Vanaf de jaren 1950 zouden ze met figuren als Ray Charles ten grondslag liggen aan de soul muziek, die wereldse thema’s bezingt. De ritmiek en het improviserend karakter van de spiritual hebben invloed uitgeoefend op de jazz en de gospelsong.
********Term uit de prosodie voor het metrum van een tweelettergrepige versvoet die in de hexameter of pentameter op sommige plaatsen kan voorkomen ter vervanging van de dactylus. In principe hebben beide syllaben van de spondee - twee heffingen - een even sterk accent (- -). Het is de vraag of er een tweesyllabig Nederlands woord bestaat dat aan deze klankverhouding beantwoordt, maar men zou wellicht kunnen denken aan het woord ‘twēeklānk'.\nSynoniem: spondeus.
********Term uit de editiewetenschap en tekstkritiek voor de schematische weergave in de vorm van een boomdiagram van de onderlinge verwantschap van documentaire bronnen (handschrift, codex, druk), waarin een tekst bewaard is gebleven. Het opstellen van het stemma speelt een belangrijke rol bij het bezorgen van een editie.\nHet vaststellen van de onderlinge verwantschap van middeleeuwse bronnen vindt plaats aan de hand van overeenkomstige fouten, de zogenaamde Lachmann-methode: twee verschillende kopiisten kunnen nooit onafhankelijk van elkaar op dezelfde plaats dezelfde fout maken. Men gaat er daarbij vanuit dat de oudste tekst de beste is, en dat alle handschriften uiteindelijk teruggaan op een oerhandschrift, het archetype-1. In de praktijk slaagt men er zelden of nooit in een stemma op te stellen dat uitmondt in het archetype
********
********Aanduiding voor het onderdeel van de literatuurwetenschap dat zich bezighoudt met de stijl
********De censor is iemand die door het bevoegd gezag van kerk of staat toeziet op de toelaatbaarheid van het openbaar maken van teksten door druk, voordracht of opvoering. In feite keurt de censor teksten op hun zedelijkheid, aanstootgevendheid of strijdigheid met de maatstaven van het gezag. De censor kan met een nihil obstat of imprimatur toestemming geven voor het openbaar maken van een tekst. Hij is degene die namens kerk of staat bepaalt welk werk aan censuur onderworpen wordt.
********Middellatijns gedicht waarin twee of meer gepersonifieerde abstracta (zomer en winter, deugd en ondeugd) redetwisten over een probleem. Het genre, dat verwant is aan de disputatio en vaak theologische onderwerpen betreft, is ook in het Middelnederlands nagevolgd, bijv. in het abel spel Vanden winter ende vanden somer (ed. Stellinga, z.j.), waarin de Zomer en de Winter met elkaar redetwisten over welk jaargetijde het best is voor de Liefde, en in het lied ‘Van den zomer und van den winter’ (ed. Kossmann. Die Haager Liederhandschrift. Faksimile des Originals mit Einleitung und Transskription, 1940). Een laat voorbeeld is de afdeling ‘Stryd of kamp, tusschen Kuyscheyd en Geylheyd’ in de liedbundel van Vondel en Van Heemskerck Minne-plicht ende Kuysheyts-Kamp als mede Verscheyden Aardighe en Geestige Nieuwe Liedekens en Sonnetten (1626).
********Boek met de namen van alle studenten aan een bepaalde universiteit of hogeschool met datum van inschrijving, studierichting enz. Als bron voor biografisch onderzoek zijn alba studiosorum van groot belang. Verschillende alba zijn ook uitgegeven, zoals die van Utrecht over de periode 1636-1886: Album studiosorum Academiae Rheno-Traiectina (1886), Leiden over de jaren 1575-1875 en 1875-1925: Album studiosorum Academiae Lugduno-Batavae (1875
********Een van de klassieke oefeningen op de retorenscholen. Een (oratio) suasoria handelde over een fictieve beraadslaging en was erop gericht de spreker te leren zijn toehoorders te overtuigen van een zaak.
********
********
********
********Retorisch procedé, nl. het tegengesteld antwoord dat een redenaar geeft op een imaginaire vraag of bewering van zijn opponent die hij eerst vragend herhaalt. Zie voorbeeld bij percontatio. 
********
********
********In de prosodie betekent substitutie het inlassen van een andere versvoet (antimetrie) dan die door het gebruikte metrum wordt verwacht. Stuiveling spreekt in dat geval van een 'omzetting'. Zo begint vers 10 van het vijfjambische gedicht met de beginregel 'Ik droomde van een kalmen, blauwen nacht' van Willem Kloos niet met een jambe, maar met een trochee:\nĀvě/ Maria! Ruiste ’t door mijn ziele\n(W. Kloos, Verzen, 1995, p. 21)
********Term die in het algemeen bepaalde vormen van vervanging van een eerder bestaand, of verwacht element in een tekst kan aanduiden. Het is in deze betekenis een van de mogelijke procedés van tekstbewerking en in die zin synoniem van immutatio in de klassieke retorica.\n\n 
********Term uit de paleografie voor de meest gebruikelijke manier van afkorten om schrijfmateriaal te besparen, waarbij van een woord waarvan de betekenis duidelijk is, aan het einde een deel wordt afgekapt en weggelaten. De suspensie kan variëren van het weglaten van één letter tot het niet weergeven van alle letters op één na (sigle-1). De niet geschreven letters worden vervangen door een streepje boven het afgekorte woord of een apostrof erachter om aan te geven dat de lezer te maken heeft met een abbreviatuur, bijv. com = comen
********
********De vijf taken van de redenaar in de ars retorica. Eerst moet hij vaststellen waarover hij het wil hebben en hoe hij dat wil aanpakken, de inventio. Daarna moet hij ordening aanbrengen in de stof (materia), de dispositio. Dan komt het uitschrijven en de verdere stilering van de rede, de elocutio. In de laatste fase komt het uit het hoofd leren en het uitspreken van de rede, memoria en pronuntiatio.
********Verbinding van met elkaar strijdige termen binnen één zinsverband, bijv.: ‘hij is ziende blind’. Wanneer de contradictio bestaat uit een zelfstandig naamwoord met een tegengesteld bijvoeglijk naamwoord, dan noemt men een dergelijke combinatie ook wel een contradictio in adiectio: bijv. ‘een oorverdovende stilte’, ‘een levend geraamte’, ‘nuttige ballast’. Een contradictio die als retorisch middel wordt gehanteerd, noemt men een oxymoron
********Term uit de paleografie voor de taalkundige betekenis dragende elementen (de lettertekens) in een bron. Bij de transcriptie dienen de signa onderscheiden te worden van de figurae (figura-2) zoals illustraties of lijnen en krullen die tekstgeledingen aanbrengen.
********Gekuiste teksteditie, oorspronkelijk bedoeld voor Lodewijk (Dauphin van Frankrijk), de zoon van Lodewijk XIV. J.B. Bossuet en P.D. Huet vervaardigden in de jaren 1670-1698 als diens leermeesters 64 speciale (gekuiste) edities van Latijnse en Griekse auteurs. 
********Term uit de literaire kritiek voor literatuur waarvan het uiteindelijk belang niet in de eerste plaats ligt in de literatuur als zodanig, maar daarbuiten. Tendensliteratuur wordt daarbij gezien als middel tot politieke, sociale, religieuze of morele emancipatie en men spreekt in dit verband dan ook over het engagement van de auteur.\nHet begrip valt moeilijk nauwkeurig af te grenzen. Tal van andere termen – zoals didactische literatuur, religieuze poëzie, moralistische literatuur, sociale literatuur, politieke literatuur, marxistische literatuur, propagandaliteratuur, geëngageerde literatuur, probleemliteratuur – benoemen mogelijke vormen van tendensliteratuur. De artistieke vormgeving in tendensliteratuur is soms niet méér dan een excuus voor de propagandistische bedoelingen
********Tekst geschreven ter herdenking van een overledene. Soms worden deze teksten in een bij uitstek literaire vorm geschreven, zoals in de vorm van gedichten (mortuaire literatuur). Bekend werden de gedichten van W.H. Auden bij het overlijden van W.B. Yeats en Sigmund Freud, maar vooral zijn gedicht Funeral blues met de beginregel ‘Stop al the clocks, cut off the telephone’ dat zeer veel wordt geciteerd. Zo schreef Martinus Nijhoff een gedicht ‘Bij de dood van Albert Verwey’ (VG, 19632, p. 451-453) en G. Achterberg op zijn beurt een gedicht bij het overlijden van M. Nijhoff (VG, 1963, p. 812). Dit soort in-memoriamgedichten werden ook wel elegieën genoemd.\nDikwijls heeft het in memoriam de vorm van een necrologie of levensbericht, zoals er talloze verschenen zijn in de Jaarboeken van de Maatschappij der Nederlandse Letterkunde te Leiden, waarop een register verscheen in 1993.
********Een drieregelige strofe of een gedicht met drie versregels met gelijk rijm (aaa) ter onderscheiding van de terzine die gewoonlijk als rijmschema aba heeft. \nBijv. de beginstrofe van het 'Dies irae', een Latijnse sequentia uit de 13de  eeuw die vroeger bij katholieke begrafenisplechtigheden vaak in het Gregoriaans werd gezongen:\nDies irae, dies illa\nSolvet saeclum in favilla,\nTeste David cum Sibylla.\n(Kwade dag, die al de dagen \neens lijk asschen weg zult vagen,\nzoo 't Sibille en David zagen!)\n(Vertaling G. Gezelle, Kerkhofblommen, 1858, in Volledig dichtwerk, red. J. Boets, 19992, p. 134) 
********Term uit de codicologie voor een katern opgebouwd uit drie dubbelbladen
********Speelse versvorm, ook versus reciproci genoemd (Lat. op hun schreden terugkerende verzen), waarbij de woorden van de versregels in twee richtingen kunnen worden gelezen, vaak met een contrasterende betekenis. Als een heel gedicht uit dergelijke verzen bestaan, wordt het soms als ‘carmen retrogradum’ of ‘carmen reciprocum’ aangeduid (Lat. carmen = gezang, gedicht). In het Nederlands spreekt me dan van kreeft(ge)dicht.
********Speelse verzen waarvan men de letters in twee richtingen kan lezen, volgens het principe van de palindroom. Een bekend voorbeeld is van de hand van de Gallo-Romeinse dichter Sidonius Apollinaris (430-480):\nRoma tibi subito motibus ibit amor\n(Rome, liefde zal plots in heftigheid tot jou komen.)\nDeze acrobatische dichtvorm is verwant met de versus retrogradi of versus reciproci, in het Nederlands aangeduid als kreeft(ge)dicht, hoewel hierbij de omgekeerde lectuur zich realiseert op het niveau van woorden eerder dan letters. 
********Literair genre van de rederijkers, waarschijnlijk ontstaan in navolging van de beweging van de Moderne Devotie. Binnen die kringen ontstond de gewoonte dat een stervende een geestelijk testament opstelde waarmee de nabestaanden vermaand werden. Er zijn zowel serieuze testamenten, bijv. het Testament Rhetoricael (1561) van Eduard de Dene, als satirische testamenten, zoals Jan Splinters testament.
********Reeks taaltekens die gepresenteerd en/of geïnterpreteerd worden als een op enigerlei wijze afgerond en samenhangend geheel. Een tekst kan dus zowel een gedicht, een roman of een toneeltekst zijn, als een dialoog, een krantenbericht of een menukaart in een restaurant. De specifieke coherentie die van de tekst verwacht wordt en de andere conventies die de opbouw ervan bepalen, zijn in hoge mate bepaald door het genre of teksttype waartoe hij behoort. De samenhang van de tekst wordt doorgaans geacht een bepaalde communicatieve intentie te realiseren of misschien zelfs de persoonlijkheid van de auteur te weerspiegelen (impliciete auteur). \nOnder invloed van het modernisme werden allerlei tekstvormen in de literatuur geïntroduceerd die voordien niet of nauwelijks een rol speelden. Met name in de collage begonnen reclameteksten, krantenkoppen en soortgelijke tekstvormen een functie te vervullen in de literatuur. Ook bij een beweging als het neorealisme werden in de tijdschriften Barbarber en Gard Sivik teksten opgenomen die ontleend werden aan folders, circulaires, reclamemateriaal etc., de zgn. readymades. Daarmee werd de vraag naar de meerwaarde of het eigene van de literaire tekst gesteld, een vraag die niet in absolute zin te beantwoorden valt, ook niet door op het aspect van de fictionaliteit (fictie) te wijzen. Blijkbaar is het van de vigerende literatuuropvatting afhankelijk wat men onder literatuur verstaat en het is mede om die reden dat men in de literatuurwetenschap vaak de voorkeur geeft aan de neutraler term ‘tekst’. Dat is dan ook één van de redenen waarom in de jaren 1960 ook binnen de algemene literatuurwetenschap een subdiscipline tekstwetenschap ontstond.\nIn de traditionele tekstopvatting, waarop o.m. verschillende literatuurbenaderingen als de filologie (teksteditie) en de close reading (New Criticism) gebaseerd zijn, wordt de literaire tekst beschouwd als een autonoom verbaal object (zie ook ergocentrisch). In het Franse structuralisme en poststructuralisme verschuift deze monolithische tekstconceptie in de richting van de ‘activiteit van het schrijven’ en de idee van intertekstualiteit. De literaire tekst wordt hier opgevat als een voortbrengsel van de sociale institutie van het schrijven (l’écriture). De auteur als subject wordt problematisch. In het intertekstualiteitsdenken krijgt de aparte tekst het statuut van intertekst, tekst tussen teksten. Ook de vervaging van de grens tussen tekst en (kritische of creatieve) metatekst (zie metatekst(ualiteit)) spoort met deze decompositie van het monolitische tekstbegrip.\nDe idee van transformatie tussen onderliggende tekst en resulterende oppervlaktetekst werd door Julia Kristeva uitgewerkt in het begrippenpaar genotekst/fenotekst (Gr. genos = wortel, stam
********Als term uit de documentaire informatieverwerking betekent thesaurus een lijst van bij de invoer van informatie in een databank nauwkeurig omschreven trefwoorden met verwijzingen van mogelijke synoniemen en varianten naar de gebruikte termen. Via de thesaurus is het mogelijk ingevoerde informatie ook weer onder de juiste trefwoorden op te roepen. Een thesaurus in deze betekenis is de Thesaurus 1473-1800. Nederlandse boekdrukkers en boekverkopers (1989) van J.A. Gruys & C. de Wolf waarin de voor de STCN gekozen standaardvormen van de namen van de boekproducenten uit de desbetreffende periode zijn aangegeven
********Een groot verzamelwerk. De term wordt vaak gebruikt als aanduiding voor een woordenboek waarin in principe de gehele woordenschat van een taal is opgeslagen. Bekend is de Thesaurus Theutonicae linguae, Schat der Nederduytscher spraken, het woordenboek van Cornelis Kiliaen uit 1573. Het Instituut voor Nederlandse Lexicologie te Leiden kent een afdeling Thesaurus die zich bezighoudt met het aanleggen van een digitaal woordarchief van de Nederlandse taal.
********De naam of het opschrift van een object uit de beeldende kunst of van (een onderdeel van) een (literair) geschrift (inclusief software) waardoor het zich identificeert ten opzichte van andere objecten en onder die naam bescherming geniet tegen misbruik, piraterij en plagiaat. Bij (literaire) teksten betreft het titels van boeken, seriewerken, kranten en tijdschriften – vaak voorzien van een ondertitel – en onderdelen daarvan, zoals gedichten, hoofdstukken, verhalen en artikelen. De titel kan in al dan niet ingekorte of gewijzigde vorm op verschillende plaatsen op en in een boek voorkomen: op het titelblad waar ook het zgn. impressum en soms ook een motto-1 of een versiersel afgedrukt staan, op de rug van een boek als rugtitel, als omslagtitel, franse titel of kopregel ('running title'). Een sterk versierd titelblad, of een illustratie tegenover het titelblad heet frontispice of frontispies (Lat. fronti-spicium = voor-aanzicht) (titelprent). In de bibliografie impliceert titelbeschrijving ook het opnemen, naast de titel en ondertitel, van andere elementen als auteursnaam en impressum.\nDe boektitel is sterk afhankelijk van mode en literaire conventies. Middeleeuwse handschriften (codex) en vroege incunabelen waren nog niet van een titel voorzien
********In de middeleeuwen gangbare methode om een (school)tekst toegankelijk te maken. Ze bestaat uit een schema van vragen die aan de tekst gesteld worden: auctor (de auteur), intentio (zijn bedoeling), titulus (titel van het werk), materia (inhoud van het werk), numerus et ordo librorum (aantal en ordening der hoofdstukken), utilitas (nut voor de lezer/toehoorder, ook fructus of efficacia genoemd) en cui parti philosophiae subponatur quod scribitur (tot welk deel van de filosofie behoort het werk). De enige contemporaine theoretische verhandeling over de accessus geeft Konrad von Hirsau (ca. 1070-1150) in Dialogus super auctores sive didascalon.
********
********Begrip uit de gerechtelijke rede (retorica) dat refereert aan een bepaalde verdedigingspositie van een redenaar bij een debat met de aanklager. De status translationis, ook constitutio translativa genoemd, betreft de gegrondheid van de aanklacht (‘an actio jure intendatur’)
********Term uit de retorica voor de vraag naar het al of niet problematische van een zaak, die men wil behandelen (status causae) ook wel constitutio coniecturalis genoemd. In het geval van een quaestio infinita moet het antwoord gegeven worden op de vraag ‘an sit?’ (is het er wel?). Een voorbeeld van een status coniecturalis na de status causae ‘Over Nederlandse letterkunde’ vormt de vraag ‘Is er wel Nederlandse letterkunde?’.
********Term uit de retorica voor een nadere definiëring van de zaak die men wil behandelen (status causae) ook wel constitutio definitiva genoemd. In geval van een quaestio infinita moet er antwoord gegeven worden op de vraag ‘quid sit?’ (wat is het dan wel?). Een voorbeeld van een status finitionis of definitionis na de status causae ‘Over Nederlandse letterkunde’ vormt de vraag ‘Hoe ziet de Nederlandse letterkunde er dan wel uit
********Term uit de retorica voor een nadere kwalificatie van een zaak die men wil behandelen (status causae) ook wel constitutio generalis genoemd. Bij een quaestio infinita moet antwoord gegeven worden op de vraag ‘quale sit?’ (hoedanig is het dan wel?). Een voorbeeld van een status qualitatis na de status causae ‘over Nederlandse letterkunde’ en de status finitionis ‘Hoort de zgn. Vlaamse letterkunde er bijvoorbeeld ook bij?’ vormt de vraag ‘Is het spreken over Vlaamse letterkunde wel terecht?’.
********Vorm van blijspel uit de oudheid gebaseerd op Griekse modellen, maar aangepast aan Romeinse toestanden. De spelers dragen Romeinse kledij, o.a. de toga
********Rechtstreeks tot de toeschouwers gerichte monoloog met het doel de handeling of zedeles uit het te aanschouwen toneelstuk toe te lichten. Net als het tot het publiek gerichte terzijde vormen dergelijke monologen een doorbreking van de vierdewand-fictie.\nZowel het begin van de proloog van P.C. Hoofts Warenar (1617) als het door Miltheyt uitgesproken slot van deze proloog kunnen als voorbeeld gelden.
********Ritmisch einde van een zin in het Latijnse kunstproza gebaseerd op de lengte van de laatste twee woorden en de plaats van het accent (cursus). Bij de cursus tardus (traag verloop) moest het laatste woord (of woordengroep) vier lettergrepen tellen, met accent op de derde laatste. Bijv. ' ...crucifíxus appáruit'.
********Een verhandeling in proza waarin een bepaald onderwerp min of meer systematisch wordt behandeld: feiten en argumenten worden op een rijtje gezet als uitgangspunt voor een redenering die uitmondt in een aantal conclusies. Het onderwerp is vaak van religieuze of stichtelijke aard
********
********Term uit de editietechniek voor het overbrengen van de lettertekens, de signa (signum), van een bron uit een oudere fase van een taal naar lettertekens van de huidige periode, gewoonlijk ten behoeve van een teksteditie. In de praktijk betekent dat bijv. het overbrengen van de geschreven tekens uit een codex, de gotische drukletter uit een incunabel of het handschrift uit een manuscript (handschrift en manuscript-2) van een auteur naar een huidige gedrukte teksteditie. Wanneer de transcriptie zelf, voorzien van diakritische tekens-1, wordt geëditeerd, spreekt men van een archiefeditie.\nTypische transcriptieproblemen voor de editeur van Nederlandse codices en manuscripten zijn steeds weer de weergave van ‘i’ en ‘j’, ‘u’ en ‘v’ en de ‘ij’ of ‘y’ met of zonder punten, de keuze tussen kapitaal en onderkast en de woordscheiding.\nNaast signa bevatten handschriften en manuscripten ook figurae (figura-2), niet-lettertekens (bijv. tekeningen of andere illustratieve of tekstgeleding aanbrengende elementen), die voor een goed begrip van de tekst eveneens (in facsimile) in een editie overgenomen dienen te worden.\nHet overzetten van taaltekens uit een ander taalsysteem (bijv. het Griekse of Russische naar het Latijnse alfabet) heet transliteratie, hoewel beide termen ook wel in precies omgekeerde betekenis worden gebruikt. Ook wordt transcriptie gebruikt voor de fonetische weergave in de eigen taal van de getranslitereerde taaltekens uit het vreemde taalsysteem.
********De herhaling binnen dezelfde zin van een woord of woordenreeks, maar met een bepaalde grammaticale variatie, bijv. wat betreft de gebruikte tijd of wijs (actief/passief). Het onderscheid met polyptoton is niet steeds duidelijk. Bijv. Wie gedood heeft met het zwaard, zal door het zwaard gedood worden.\nDe term wordt ook gebruikt voor het samenbrengen van verschillende woorden afkomstig van dezelfde stam. Soms gebruikt men hiervoor ook de term figura etymologica. Bijv. Een leven leven. In verwante zin kan de term traductio ook staan voor een type van woordspeling, waarbij de met elkaar gecontrasteerde woorden verschillende betekenissen hebben, hoewel ze (schijnbaar) dezelfde stam vertonen.\nTraductio wordt in het Nederlands (verg. Fr. traduction) normaal niet gebruikt als synoniem voor vertaling.
********Term uit de archivistiek voor een charter waarvan de zegelstaarten vóór de bezegeling door een ander charter zijn gestoken. De akten (akte-1) op de zo verbonden charters vertonen inhoudelijke samenhang. 
********Toneelspel dat verwant is met het monodrama en waarin één acteur of actrice verschillende personages speelt, zoals in Herman Heijermans' In de Jonge Jan (1903), door de auteur een monologenspel genoemd.  
********
********De translatio, het vertalen, wordt in de klassieke retoricahandboeken gezien als leerschool voor de aankomende redenaar of dichter. Door het vertalen van erkende meesterwerken is men gedwongen goed te formuleren en komt men in contact met de ideeënwereld van anderen. In de renaissance worden de klassieken mede vertaald om de nationale taal op te bouwen en te beschaven. Een vrije vertaling, een bewerking van een origineel, leidt tot imitatio, het nabootsen vanuit de eigen situatie, en uiteindelijk tot aemulatio, het trachten te evenaren en zelfs overtreffen van het bewonderde voorbeeld. De genoemde trits activiteiten is in de praktijk meestal niet duidelijk te scheiden
********Verzamelnaam voor fouten begaan door een kopiist bij het reproduceren van een tekst in handschrift (codex). De meeste transmissie- of kopiistenfouten hebben een psychische oorzaak en zijn ontstaan door het verschil tussen het snelle oog en de trage(re) hand tijdens een van de (volgens Dain) vier fasen van het kopieerproces: 1) lezen
********Term uit de retorica voor een van de basistransformaties in teksten (zie tekstbewerking), nl. het wijzigen van de positie van een onderdeel binnen een geheel, ook wel permutatio (permutatie, omzetting) genoemd. Naast de adiectio, detractio en immutatio is de transmutatio één van de wijzigingsmogelijkheden binnen de dispositio. Als twee aan elkaar grenzende onderdelen omgewisseld worden, heet dat inversie (anastrofe)
********Normatieve aanduiding van dat deel van de literatuur dat niet behoort tot de teksten die gewoonlijk in de literatuurgeschiedenissen wordt behandeld of dat in de literatuurkritiek buiten beschouwing wordt gelaten omdat het niet tot de gecanoniseerde literatuur (zie canon-1)  behoort. Het gaat om populaire teksten afgestemd op massaconsumptie, die op de eerste plaats ontspanning willen brengen. De wetenschappelijke belangstelling voor dit soort literatuur groeide pas in de jaren 1960, vooral vanuit de literatuursociologie en de literatuurpsychologie.\nDe grenzen met de ‘echte’ literatuur zijn niet duidelijk aan te geven omdat de normen waaraan het verschil tussen ‘hogere’ en ‘lagere’ literatuur is af te meten niet kunnen worden geëxpliciteerd. In feite hanteert men daartoe esthetische en ethische normen die liggen op het terrein van de originaliteit, de hechte structuur, de psychologische of filosofische diepgang of de adequaatheid van het realiteitsgehalte in de literatuur. In de praktijk echter blijken die normen per cultuurperiode te wisselen, zodat geen hecht fundament bestaat waarop men een onderscheid tussen triviaalliteratuur en hogere literatuur kan baseren. Het enige wat men erover zeggen kan, is dat er blijkbaar zoiets als een communis opinio bestaat over wat men in een bepaalde periode onder triviaalliteratuur verstaat. Te grote voorspelbaarheid van het verhaalverloop, een weinig gecompliceerde vertelopbouw, vereenvoudiging en/of zwart-wittekening van de werkelijkheid en een conservatieve benadering van het onderwerp spelen in dat oordeel - afzonderlijk of cumulatief - een belangrijke rol.  Door de illusie van werkelijkheidsbeheersing (held, happy ending) en door de naïeve ernst en het gebrek aan humor en ironie, dwingt men de lezer voorts als het ware in een passieve leeshouding. \nDaarnaast is ook  de productiewijze van triviaalliteratuur belangrijk voor dat oordeel. Veel van dit soort literatuur wordt nl. in opdracht van bepaalde uitgevers geproduceerd door speciaal voor dit doel aangetrokken schrijvers. Deze auteurs schrijven hun teksten gericht op een bepaald publiek, waarvan vaak van te voren onderzocht is wat dat publiek graag leest. Heel wat triviaalliteratuur verschijnt in hoge oplagen in goedkope reeksen zoals bij ons in de Bouquetreeks, de Ivanov-reeks, de Kasteelromanreeks, etc. en wordt in sigarenwinkels, in kiosken voor tijdschriften en in supermarkten verkocht. Misschien ligt in die productiewijze en de manier waarop deze literatuur verkocht wordt wel het meest duidelijke criterium voor het oordeel over wat triviaalliteratuur is en ook was. Want ook in het verleden kende dit soort literatuur zijn eigen verspreiding, nl. door marskramers (zgn. colportageliteratuur).\nOnder het algemene begrip triviaalliteratuur kunnen diverse subgenres ressorteren zoals de western, horror, thriller, kasteelroman, damesroman, doktersroman, oorlogsliteratuur, misdaadliteratuur enz. De term zelf bevat, net zoals  ‘massaliteratuur’, reeds impliciet een pejoratief waardeoordeel. Dat is ook zo voor de Franse term ‘paralittérature’ (Gr. para = naast, aan de zijkant), zoals ook geldt voor het Nederlandse synoniem 'subliteratuur'. De verwante Duitse term ‘Unterhaltungsliteratur’ verwijst naar populaire literatuur die niet vernieuwend is, maar ondanks haar conventioneel karakter toch een zekere waarde heeft. Het Engelse taalgebied beschikt niet over een echte verzamelterm. Een goedkoop romannetje, zowel letterlijk als figuurlijk (kioskroman, stationsroman, schriftroman), dat alleen op sensatie uit is, noemt men er soms ‘a penny dreadful’ (Eng. penny = kleinste munteenheid
********Term uit de liturgie voor een ingevoegd gedeelte in een bestaand liturgisch gezang. Het vervaardigen van deze tropen was vanaf de vroege middeleeuwen geliefd als stijloefening onder monniken, omdat ze in goed kerklatijn geschreven moesten zijn. \nIn de Nederlanden zijn dan ook alleen tropen in het Latijn overgeleverd. Deze tropen spelen een grote rol in de discussie rond het ontstaan van het middeleeuws toneel (drama), met name de quem quaeritis-troop zou volgens een inmiddels achterhaalde theorie een grote invloed hebben gehad. Zie ook liturgisch drama, paasgezang, sequentia.
********Term uit de retorica voor een woord dat gebruikt wordt in een betekenis die het eigenlijk niet heeft, maar waarop die betekenis wordt overgedragen, wanneer het de plaats overneemt van een woord dat die betekenis wel heeft. Een troop of trope impliceert dus betekenisverandering
********
********Term uit de retorica voor een rede of een tekst waarin onderwerpen behandeld worden die problematisch zijn. Vraagstukken waarvoor meer – gelijkwaardige – oplossingen mogelijk zijn (dubium) worden in dit genus aan de orde gesteld. Voor de behandeling van dit soort onderwerpen moet het publiek bij voorkeur tevoren welwillend gestemd worden (zie captatio benevolentiae).
********Term uit de retorica voor een omstreden zaak die in het kader van de inventio als eerste taak van de redenaar verwoord moet worden in de quaestio, het vraagstuk. Het publiek kan zich actief met een oordeel of een beslissing met de zaak bezighouden. Het dubium of res dubia komt vooral voor in het genus iudiciale en het genus deliberativum. Zo opent E.K. Grootes zijn inaugurele rede, Literatuur-historie en Cats' visie op de jeugd (1980), met de zin: \nAls uitgangspunt voor mijn betoog kies ik een herkenbare menselijke situatie, zoals die wordt geschetst in één van de werken van Jacob Cats.\nEn na het citeren van het voorbeeld stelt Grootes: \nDe vraag is nu: is de mogelijkheid tot herkenning die ik suggereerde, werkelijk aanwezig? 
********In het algemeen is type een aanduiding voor personen of objecten die voldoen aan bepaalde kenmerkende eigenschappen waarop ze geclassificeerd kunnen worden.\nOp basis van psychologische typologieën heeft men verschillende types van kunstenaars onderscheiden. Zo maakt E. Kretschmer een onderscheid tussen het type dichter (leptosoom en geneigd tot het schizofrene) en het type romanschrijver (psychisch en manisch-depressief, of cycloïde van temperament). Een vaker gemaakt onderscheid is dat tussen de bezeten, begenadigde of geobsedeerde schrijver (de poeta vates) en de geoefende vakman (de poeta faber), of ook tussen de schrijver als individueel scheppend kunstenaar en de auteur als medium van een collectiviteit. Men maakt anderzijds wel een indeling op basis van typehoudingen tegenover de maatschappij: kunstenaars die zich conformeren aan de samenleving (de burger-kunstenaar), schrijvers die zich van de maatschappij afkeren en de distinctie cultiveren - hetzij als dandy's (dandyisme), hetzij als poètes maudits - en schrijvers die zich kritisch engageren (zie engagement). 
********In het algemeen: aanduiding voor personen of objecten die voldoen aan bepaalde kenmerkende eigenschappen waarop ze geclassificeerd kunnen worden.\nM.b.t. literaire werken gebruiken hiervoor we in de literatuurwetenschap doorgaans de term genre eerder dan teksttype. Deze twee termen zijn overigens niet synoniem.\nWat betreft personages (personage) is een type een statische roman- of toneelfiguur met vaste, onveranderlijke kenmerken, ontdaan van individualiteit en psychologische complexiteit. In deze zin gebruikte bijv. J. Kneppelhout het woord in zijn Studententypen (1839-1841). Een vergelijkbare benaming is de Engelse term flat character (tegenover round character). Vaak dienen types om een bepaald idee, een sociale klasse, een goede of slechte eigenschap te belichamen, bijv. de gierigaard, de zorgzame moeder, de hoorndrager, de nijvere middenstander, de kwakzalver, de ingebeelde zieke e.d.\nDe verstarde gedragsvormen en karaktereigenschappen van dergelijke types zullen vaak parodiërend behandeld worden, bijv. in de commedia dell’arte, de comedy of humours, de sitcom en vele andere komische vormen. De onveranderlijkheid uit zich in de herhaling en dus voorspelbaarheid van stereotiepe houdingen, gestes, uitspraken. Een notoir type uit de Nederlandse literatuur is Droogstoppel uit Multatuli’s Max Havelaar (1860). In het ernstige toneel en proza worden types aangewend om het algemeen-menselijke aanschouwelijk te maken, waarbij naar idealisering getendeerd wordt.\nIn de marxistische esthetica van G. Lukács speelt het begrip type (Dts. Typus), of het typische, een belangrijke rol. Grote literatuur laat, in de weerspiegeling van de werkelijkheid, de belangrijkste sociale, morele en psychische tegenstrijdigheden van een tijdperk samensmelten tot een levende eenheid. In de voorstelling van het type en de typische kunst verenigen zich het concrete en het wetmatige, het historisch bepaalde en het blijvend-menselijke, het individuele en het maatschappelijk-algemene. In het blootleggen van ‘typische’ karakters en situaties krijgen aldus volgens Lukács de belangrijkste stromingen in de maatschappelijke ontwikkelingen een adequate artistieke uitdrukking. In die zin veroordeelt hij de naturalistische literatuur (Zola’s ‘doorsneetype’) en de avant-garde omdat die genoegen nemen met de weergave van geïsoleerde gebeurtenissen, feiten en handelingen zonder deze in een samenhangend geheel (totaliteit) te integreren. De esthetische weerspiegeling gaat hier niet verder dan het oppervlakkig verschijnsel en dringt niet door tot het wezen
********Eigendomsmerk in een boek, gewoonlijk aangebracht op de binnenzijde van het voorplat van de boekband. Zo'n merk kan geschreven zijn en luidt dan aanvankelijk ‘Sum ex libris [...]’ (ik ben uit de boekerij van, ik behoor tot de boeken van [...]). Sinds de uitvinding van de boekdrukkunst werden vaak door bekende kunstenaars ontwerpen gemaakt. Het ex libris bevatte eerst alleen typografische en veel heraldische elementen
********Verwijzing in wetenschappelijke literatuur (voetnoot
********
********
********Retorische term voor het uitstellen van informatie terwijl men die wel aankondigt. Dat kan bijv. gebeuren door mee te delen: 'Later in mijn verhaal zal duidelijk worden waarom dat zo gegaan is'. Vaak gebeurt dat om spanning of suspense te bewerkstelligen, zoals wanneer er retardering optreedt.\nZo kondigt Beets in diens Kegge-verhaal in de Camera obscura (1839) aan dat Hildebrand, zijn hoofdpersonage, een belangrijke rol zal gaan spelen in deze geschiedenis, maar stelt vervolgens uit te vertellen welke rol dat dan zal zijn. 
********Avant-gardebeweging in de Spaanse en Latijns-Amerikaanse literatuur die zich tussen 1919 en 1924 kenbaar maakte als een voortzetting van het ‘modernismo’ door het verder nastreven van vernieuwing in de lyriek. De ultraisten distantieerden zich evenwel van het modernistisch-formele estheticisme en bouwden een autonome beeldspraak uit die ook put uit de moderne technologische wereld. De voornaamste vertegenwoordigers in Spanje zijn G. de Torre en G. Diego. In Zuid-Amerika werd het ultraísmo geïntroduceerd door de Argentijn J.L. Borges en verder uitgewerkt o.a. door de Peruviaan C. Vallejo en de Chileen V. Huidobro. De belangrijkste publicatiefora waren de tijdschriften Grecia (1919-1920) en Ultra (1921-1922). Omstreeks 1924 loste de beweging op in het surrealisme.
********
********Van de Romeinse cursief (capitalis cursiva) afgeleid majuskelschrift, dat als boekschrift in de 4de eeuw n.Chr. tot bloei kwam. De unciaal onderscheidt zich van de capitalis cursiva door de rondere vormen, het ontbreken van schreven of voetjes en het ontstaan van stok- en staartletters (bijv. d, h, l, p, q).\nDe schriftsoort verspreidde zich over heel Europa en kende in de 5de eeuw al grote regionale stilistische verschillen. Van de 5de tot de 8ste eeuw was de unciaal erg populair, hoewel de overgeleverde bronnen een enigszins vertekend beeld zullen geven: ongeveer een derde van de uit die periode daterende teksten is geheel of gedeeltelijk in unciaal geschreven. Het lettertype is tot in de late middeleeuwen bewaard gebleven in de lombarden.\nNaast de unciaal wordt de halfunciaal onderscheiden, waarvan men vroeger ten onrechte dacht dat deze van de unciaal was afgeleid.\n\n\n\n\n\n\n\nLukas 4:36 in Romeins unciaalschrift. [bron: K.F. Treebus, Tekstwijzer (19884), p. 24]
********
********Ars in de betekenis van ‘kunst’ heeft niet zijn huidige ‘geïnspireerde’ betekenis. Het begrip ‘ars’ werd ontwikkeld in de bloeitijd van het Romeinse keizerrijk. In de laatantieke samenleving waren kennis en wetenschap georganiseerd in artes: de artes liberales (intellectuele vaardigheden voor de vrije burger), de artes mechanicae (handvaardigheden waarmee een werkend mens in zijn levensonderhoud voorzag, waartoe men ook de schilder- en beeldhouwkunst rekende) en de artes incertae of artes magicae (tovenarij, waarzeggerij, zwarte kunst of nigromantie). Deze driedeling werd gedurende de middeleeuwen gehandhaafd, waardoor er in deze periode nog geen verschil ontstaat tussen kunstenaar en handwerksman.
********Verzamelnaam voor de 12de- en 13de-eeuwse, meestal anonieme en voornamelijk in het Latijn geschreven liederen en spreuken van de zgn. vaganten. De vaganten schreven liederen rond het ‘carpe-diem’-thema over de liefde, de wijn en het gokspel
********12de- en 13de-eeuwse ambulante intellectuelen die van (universiteits)stad naar (universiteits)stad trokken, ook wel goliarden genaamd. Volgens de traditionele (romantische) opvatting waren de auteurs aan lager wal geraakte studenten of clerici
********Term uit de verteltheorie ontleend aan Horatius’ Ars Poetica, waarin hij vertelt hoe uit het ei van Leda Helena geboren werd om wie de Trojaanse oorlog werd begonnen. De term wordt gebruikt voor een vertelvorm waarin de geschiedenis of fabel (fabula/suzjet) verteld wordt vanaf het vroegste moment in de vertelde tijd. De plot loopt in dat geval in tijd gelijk op met de fabel, zoals in veel sprookjes het geval is. Men kan deze techniek vergelijken met het zgn. early point of attack in het drama. Een goed voorbeeld van een roman die chronologisch vanaf het begin van de geschiedenis verteld wordt, is Het fregatschip Johanna Maria (1930) van Arthur van Schendel.\nValt het begin van de verteltijd niet samen met dat van de vertelde tijd, dan kan er sprake zijn van in medias res of van post rem.
********Articulatietypes van het decasyllabisch vers (zie decasyllabe) dat door een cesuur gescheiden is in twee delen. De verdeling ‘a minori’ (vanaf het kleinste segment) telt 4 + 6 syllaben. Bijv. \nJe voy par là /que Poëte je suis \n(Ronsard, ‘La lyre’, v. 43
********Esthetische eis, afkomstig uit de antieke literatuurtheorie. Door - weliswaar op onopgemerkte wijze - afwisseling te brengen in de gedachte-inhoud, gevoelsintensiteit, zinsstructuur, woordvolgorde, stijlfiguren, klankexpressie, enz. kan de auteur de lezer blijven boeien tot het einde van het werk. Homerus’ Ilias gold als hét voorbeeld van dit literaire principe. Zie ook correctio.\nOok op intertekstueel vlak kan variatio (verg. aemulatio, imitatio) als esthetische categorie gelden: men gebruikt de bestaande traditie maar niet op slaafse manier.\nIn enge zin kan variatio ook gebruikt worden als synoniem van polyptoton.
********Term uit de editietechniek voor een in een tekst aangebrachte wijziging, hetzij door de auteur, hetzij door anderen tijdens het reproductieproces van een codex of manuscript-2 (door de kopiist) of van een boek (door een uitgever, zetter, corrector of redacteur). Wanneer een auteur een wijziging aanbrengt, spreekt men van geautoriseerde varianten (autoriseren). Wanneer een auteur een door een ander voorgestelde of aangebrachte wijziging achteraf goedkeurt, spreekt men van een secundair geautoriseerde variant. Met name in de periode van de handpers zijn er veel secundair geautoriseerde varianten omdat de uniformering van spelling, interpunctie en hoofdlettergebruik vaak overgelaten werd aan de zetter. In de analytische bibliografie-1 spreekt men in dit soort gevallen van accidentals tegenover de intentionele, geautoriseerde substantives. Als een auteur in een manuscript een variant aanbrengt zonder de oorspronkelijke lezing te schrappen, noemt men dat een open variant.\nTot de niet-geautoriseerde varianten horen de gewoonlijk niet-intentionele wijzigingen die ontstaan tijdens het productieproces van klad via één of meer afschriften (apograaf), waarvan er een als kopij kan dienen, via niet goed gecorrigeerde drukproeven (drukproef), tot boek. Bij herdrukken kunnen weer nieuwe niet-geautoriseerde, niet-intentionele varianten ontstaan. Vooral wanneer er geen geautoriseerde voorstadia aanwezig zijn (geen autografen (autograaf) die de tekstgenese kunnen verduidelijken) – hetgeen het geval is bij vrijwel de gehele middeleeuwse en een goed deel van de latere literatuur – kan bestudering van de tekst- en drukgeschiedenis ertoe leiden dat op basis van tekstkritiek intentionele, maar niet-geautoriseerde, varianten aangebracht worden die de bedoeling hebben de oorspronkelijke tekst te reconstrueren (copy-text), respectievelijk een basistekst te constitueren.\nMen onderscheidt interne varianten (dat zijn varianten die in het manuscript of boek zelf zijn aangebracht) en externe varianten (dat zijn varianten die elders, bijv. in brieven of losse notities, ter sprake komen).\nIn een archiefeditie worden de varianten door middel van diakritische tekens-1 geïntegreerd in de tekst
********Term uit de editietechniek voor de plaats in een teksteditie waar de varianten zijn ondergebracht. Een variantenapparaat komt noodzakelijkerwijze voor in een archiefeditie, in een diplomatische editie, kritische editie en historisch-kritische editie en soms in een studie-editie of leeseditie, en kan de vorm hebben van een paralleltekst naast (synoptische editie) of onder elkaar (partituureditie), van voet- of eindnoten (voetnoot, eindnoot), een appendix (bijlage) of een afzonderlijk deel. In een archiefeditie worden de varianten tussen diakritische tekens-1 in de tekst aangebracht, bijv. J. van Maerlant, Den anderen merten (ed. Mertens, 1978).\nHet variantenapparaat moet zo volledig mogelijk informatie verschaffen over de soort (directe wijziging of verandering in latere stadia van de tekstgenese
********Latijnse benaming voor het type van de dichter-ziener, d.w.z. de volgens de opvattingen van het neoplatonisme door de goden of de muzen geïnspireerde dichter die het verborgene ‘ziet’. De benaming wordt vaak gebruikt in tegenstelling met de poeta faber, de dichter-vakman,  in wiens werk de technische vaardigheid primeert op de inspiratie. De poeta vates past geheel in de theorie van de Franse Pléiade en andere nationale renaissancebewegingen zoals die in Engeland rond Sidney en in Nederland in het Leidse academiemilieu. Het werd vooral ook het dichtertype van de romantiek (bijv. W. Blake).
********Degene die tot taak heeft een tekst te corrigeren. Dat kan de auteur zelf zijn, het kan ook iemand anders zijn, bijv. gedurende de middeleeuwen de kopiist van de tekst of de leider van het scriptorium. Beroemde correctoren uit de handschriftenperiode zijn de corrector van het Ferguut-handschrift die de inmiddels ca. 100 jaar oude tekst van een facelift voorzag en zich in een colofon verantwoordde:\nHere, hier hebdi van Ferragute\nVan beghinne ten inde al ute,\nGhecorrigeert van miere hant,\nOver al soe waer ict vant,\nIn rijm, in vers, in ward messcreven.\n(Ferguut, ed. Rombauts e.a., 19822, vs. 5597-5601, p. 224)\nFameus is ook de zgn. corrector van de Lancelot-compilatie, die men in het verleden – zeer waarschijnlijk ten onrechte – met de auteur Lodewijk van Velthem identificeerde, die naast het verbeteren van fouten het handschrift geschikter maakte voor de voordracht, voor welke functie de codex oorspronkelijk niet lijkt te zijn aangelegd.\nMet de uitvinding van de boekdrukkunst deden de eerste beroepscorrectoren hun intrede. Zij verfijnden de correctietekens die in de handschriftenperiode gebruikt werden tot een compleet systeem dat in zijn essentie nog altijd gebruikt wordt.
********
********Retorisch procédé waarbij in een betoog of verhaal een aantal punten opgesomd wordt en waarvan die punten dan achtereenvolgens worden uitgewerkt.\nZo lezen we bijv. aan het begin van Fieldings Tom Jones (1749) in zijn 'Introduction to the Work, or Bill of Fare to the Feast':\nwe shall represent Human Nature at first to the keen appetite of our reader, in that more plain and simple manner in which it is found in the country, and shall hereafter hash and ragoo in with all the high French and Italian reasoning of affecttation and vice which courts and cities afford.\n(H. Fielding, Tom Jones, I, 1, 1966, p. 51)
********Retorische term voor een vorm van repetitio, nl. de herhaling van een woord of woordgroep in dezelfde zin. De geminatio vertoont gelijkenis met het type herhaling zoals dat het geval is bij anadiplosis en epanalepsis. Een goed voorbeeld is aan te treffen in de poëzie van Leopold:\nO, Als ik dood zal, dood zal zijn\nkom dan en fluister, fluister iets liefs\n(J.H. Leopold, Verzamelde verzen 1886-1925, ed. H.T.M. van Vliet, 2006, p. 35)\nEen dergelijke herhaling kan ook worden aangebracht in de leestekens, bijv. !! of ??.
********Herhaling (repetitio) van een woord of woordgroep aan het begin van de volgende versregel of zin, bedoeld om er extra nadruk op te leggen, bijv.:\nWanneer men kindren voor een venster brengt,\nVlak voor een venster\n\n(M. Nijhoff, VG, 19744, p. 57).\nDe conduplicatio kan ook voorkomen in de vorm van een anafoor-1 of een anadiplosis.
********Vervaging van het onderscheid tussen twee aan elkaar tegengestelde meningen of benamingen door de mening van de tegenpartij af te zwakken of door er een correctio op toe te passen. Deze techniek wordt vaak gebruikt in de refutatio, d.w.z. het onderdeel van een redevoering waarin de argumenten van de tegenpartij ontkracht worden.
********Term uit de retorica voor dat onderdeel van de opzet van een betoog (dispositio) dat na de inleiding (exordium) de feiten moet leveren voor het volgende onderdeel, de argumentatio. Dit feitenoverzicht moet beknopt, duidelijk en geloofwaardig zijn. Als afsluiting kan het best een voorstel (propositio) gedaan worden. Voor de narratio kan de redenaar putten uit tal van topoi (topos)
********Term uit de retorica – ook aangeduid met de termen grande, grave, robustum, vehemens, amplum, validum, grandiloquum, altum en supremum – voor het hoogste der drie genera elocutionis. Het dient om het publiek te emotioneren (movere) door een pathetische betoogtrant (pathos) met veel opsmuk (ornatus). In de literatuur is het verbonden met bijv. het genre van de tragedie en de Aeneis van Vergilius. Overdrijving leidt hier tot een gezwollen stijl (genus tumidum).
********
********Alfabetisch geordende lijst van woorden met hun betekenis. Oorspronkelijk bestond een glossarium uit een lijst van glossen die een woordverklarende functie hadden binnen één codex
********Term uit de retorica ter aanduiding van een van de belangrijkste middelen van de redenaar om zijn gehoor te overtuigen (ars persuadendi). Het gaat bij de delectatio om de affectieve werking op het publiek. Deze dient te worden gecombineerd met de meer intellectuele middelen die de redenaar hanteert (vgl. argumentatio, docere, probare). Ook de dichtkunst (poëzie) in het algemeen krijgt vanouds de functie van het appelleren op de affectieve vermogens van de recipiënt, het behagen. Horatius vat het intellectuele en het emotioneel-behagende samen in het utile dulci.
********Term uit de retorica, speciaal het genus iudiciale, voor het vragen van vergiffenis omdat men uit onwetendheid gehandeld heeft. Een veel zwakkere verdediging dan de purgatio is de deprecatio waarbij vergiffenis gevraagd wordt zonder overigens schuld of opzet te ontkennen.\nEen geval van purgatio treft men bijv. aan in de rei aan het begin van het derde bedrijf van J. van den Vondels Leeuwendalers waar Hageroos eerst gekapitteld wordt omdat hij ‘op het zoenfeest loopt uit jagen’. Nadat hij uitgelegd heeft dat hij niet op eigenbelang uit was, zegt de rei:\nVergeefme dan dat ick onwetende u bestraff’:\nO deeghlijckheit, ghy zijt wel waerdigh, datze u dancken. \n\n(1647, WB-ed., dl 5, 1931, p. 309)
********Een locus terribilis of locus horribilis is een exemplarische en onheilspellende plek, het tegenovergestelde van een locus amoenus. De locatie Kriekepitte in de Reynaert wordt door middel van de doornstruiken en de onheilsvogel de uil afgeschilderd als een locus terribilis:\nDats een de meeste wildernesse\nDiemen hevet in eenich rike.\nIc segghe u oec ghewaerlike,\n[2585] Dat somwijlen es een half jaer\nDat toten borne commet daer\nNo weder man no wijf\nNo creature die hevet lijf,\nSonder die ule entie scuvuut 1\n[2590] Die daer nestelen in dat cruut,\nOf eenich ander voghelijn\nDat elwaer gherne wilde zijn\nEnde daer bi avontuere lijdet.\nEnde daerin leghet mijn scat ghehidet!\n[2595] Verstaet wel! Ditte es u nutte:\nDie stede heetet Kriekeputte.\n(Van den vos Reynaerde, ed. Lulofs, 19852, vs. 2582-2596).
********Term uit de tekstkritiek voor een tekst die het resultaat is van een bewerkingsproces (bewerking, adaptatie). Met name gedurende de middeleeuwen was het heel gebruikelijk dat teksten in de loop der tijd bewust veranderd, bewerkt of aangepast werden. Als een tekst bedoeld is als kopie dan spreekt men van redactie-2, indien de veranderingen zo ingrijpend zijn dat er feitelijk een nieuwe tekst ontstaan is, van een omwerking. Zo kan men Reinaerts historie (ca. 1300) beschouwen als een versie van het overeenkomstige gedeelte van Van den vos Reynaerde zoals die compleet bewaard bleef in de redacties A (Comburgse handschrift) en F (Dyckse handschrift).\nDe term versie is ook van toepassing op vertaalde teksten
********Latijns woord dat gebruikt wordt in literatuurverwijzingen en noten (noot) of in een index-1 in die gevallen waarin het desbetreffende woord op zoveel plaatsen in een publicatie voorkomt dat het zinloos zou zijn om alle afzonderlijke pagina's te noteren. 
********Term uit de codicologie voor her en der verspreide fragmenten van handschriften (codex). Behalve losse bladen die na de middeleeuwen als omslag dienst deden (Aiol, Leiden UB, hs. BPL 1049) betreft het vaak ook tot stroken versneden bladen die als hartstrookje (Karel ende Elegast, Gent UB hs. 896-a) of als versteviging van de boekband gebruikt werden (maculatuur). Met name de Karelepiek is in membra disiecta overgeleverd.\nDe codicoloog kan aan de hand van eigennamen trachten de tekst te identificeren
********Term uit de prosodie voor een regel van een gedicht, typografisch als versregel herkenbaar doordat hij niet, zoals de prozaregel, de hele breedte van de bladspiegel inneemt. De doorgaans van links naar rechts (horizontaal) op de bladzijde als eenheid gepresenteerde groep woorden is het belangrijkste constituerende element van poëzie. Visueel worden versregels gekenmerkt door hun onderlinge ongelijkheid van lengte
********Term uit de versleer voor een tweeregelige eenheid met een specifieke prosodische (prosodie) vormgeving - geliefd vanwege het mnemotechnisch nut ervan - inzake metrum en binnenrijm. Het laatste woord van het eerste vers-1, een hexameter, rijmt op een voorafgaand woord in deze regel, en hetzelfde gebeurt in de tweede regel, die een pentameter is. Een voorbeeld van de eerste regel treft men aan in een spottend middeleeuws vers:\nCuria Romana  non quaerit ovem sine lana\n\n('t Roomsche Hof zoekt geen schaap zonder wol
********Aanduiding, afkomstig uit de Latijnse oudheid, voor een troostschrift: brief, rede of gedicht. Elementen van de consolatio komen veel voor in de elegie, en in allerlei vormen van rouwliteratuur (funeraire poëzie, grafdicht, lijkrede, lijkdicht, threnos).\nEen voorbeeld van een dergelijk troostschrift is Boethius' Consolatio philosophiae (Over de vertroosting der wijsbegeerte) dat hij waarschijnlijk schreef toen hij in afwachting van zijn executie in de gevangenis zat (525).
********Fotografisch-documentaire weergave van de werkelijkheid, meestal met sociaalkritische inslag. Daarbij wordt elke vorm van idealisering vermeden en kiest men bewust voor de lelijke facetten en schrille tegenstellingen. Het gaat hier om een tot het uiterste doorgedreven naturalisme. De term wordt zowel gebruikt m.b.t. literatuur, theater en film als voor fotografie en beeldende kunst.
********Met de term verismo wordt de Italiaanse versie van het naturalisme bedoeld. Het maakte grote opgang aan het einde van de 19de eeuw en zorgde voor een vernieuwing in het verhalend proza. Het verismo zette zich af tegen de traditionele historische roman en tegen het subjectivisme van de scapigliatura. Een theoretische neerslag vinden we in L. Capuana, Studi sulla letteratura contemporanea (1879-1882) en in Per l’Arte (1882). Belangrijk is het direct weergeven van de feiten zonder tussenkomst van een verteller (impersonalità). In de praktijk zijn de teksten echter vaak nostalgisch of besteden ze aandacht aan oppervlakkigheden of folkloristische elementen. Het verismo is veeleer regionalistisch en brengt een beeld van de archaïsche landbouwmaatschappij in Zuid-Italië en op de eilanden. Belangrijke auteurs zijn Verga, Serao en Deledda.
********
********Term uit de archivistiek voor een register waarin in de middeleeuwen akten (akte-1), meestal oorkonden, werden afgeschreven die de afschrijver als belangrijk beschouwde vanwege hun bewijskracht voor bepaalde rechten of inzake het beheer van bepaalde goederen. De ordening van zo'n register is per onderwerp of alfabetisch op geografische namen. Een cartularium waarin tussen de afschriften andere gegevens toegevoegd zijn, kan tenderen in de richting van een kroniek. 
********Begrip uit de exegese en de hermeneutiek voor de vier manieren waarop een tekst te verklaren is. De theorie over de zin en betekenis van woorden is hecht gefundeerd in de meerledige interpretatie van de Bijbel sinds de kerkvaders hiervoor de ‘quator sensus scriptorum’ formuleerden. Naast de letterlijke betekenis – er staat wat er staat – onderscheidt men de figuurlijke of overdrachtelijke betekenis: er staat niet wat er staat. Het schoolvoorbeeld in deze is Jeruzalem: in de letterlijke zin van het woord (sensus litteralis) de stad Jeruzalem, in de morele zin (sensus moralis) de ziel van de mens, in de typologische zin (sensus allegoricus-1, waarbij een bepaalde gebeurtenis uit het Oude Testament gezien wordt als een voorafbeelding van een gebeurtenis in het Nieuwe Testament) de kerk, en in de anagogische zin (sensus anagogicus, waarbij alles beschouwd wordt vanuit de vier uiterste eindbestemmingen van de mens - hemel, God, hel, duivel) de hemel.
********Middeleeuws interpunctieteken in de vorm van een schuine streep (/) dat gebruikt werd om een korte rust aan te geven. De virgula dateert uit de Romeinse tijd en maakte deel uit van een interpunctiesysteem waarbinnen de volzin (periodus) werd afgesloten met een ‘
********In ruime zin een filosofische stroming en levenshouding die de intuïtieve krachten van het leven huldigt (Bergson, Nietzsche). In de literatuur (in de lyriek, maar meer nog in de roman) manifesteert het vitalisme zich vooral tussen de twee wereldoorlogen. Het wordt gekenmerkt door een sterk anti-intellectualisme en een beschavings- en cultuurkritiek. Het intellect en het analytisch-introspectieve verstand worden als remmend ervaren voor een volledig levensaanvoelen. Men zal zich dan ook resoluut van verstand en intellect afkeren om het natuurlijke, het lichamelijke als elementair en uiteindelijk levensbeginsel te huldigen
********Term uit de retorica voor een vergrijp tegen één of meer van de stijldeugden, de virtutes dicendi. Tot de vitia behoren o.a. barbarisme en soloecismus (zie solecisme). 
********Term uit de retorica voor een redevoering, behorend tot het genus demonstrativum, waarbij men kritiek levert op een persoon of onderwerp. De vituperatio kan ook onderdeel uitmaken van een lofrede (zie laudatio), waarin de negatieve aspecten van een persoon op partijdige wijze goedgepraat worden. In de literaire kritiek komt men vaak een mengeling van laus en vituperatio tegen.
********Ritmisch einde van een zin in het Latijnse kunstproza gebaseerd op de lengte van de laatste twee woorden en de plaats van het accent (cursus). Bij de cursus velox (vlug verloop) moest het laatste woord (of woordengroep) vier lettergrepen tellen met accent op de voorlaatste. Bijv. 'lítteris commendávit'.
********Middeleeuws interpunctieteken in de vorm van een puntkomma (
********Term uit de klassieke poëtica voor een zinsdeel dat bestaat uit een reeks van grammatisch met elkaar verbonden zinnen die samen een geheel vormen en dat wordt afgerond met een puntkomma (periodus-2). Tegenwoordig duidt periodus een volzin aan, die uit meer voor-, tussen-, en/of nazinnen bestaat, en wordt afgesloten met een punt.
********Oorspronkelijk een kort verhaal, ingelast in een rede of andere betogende tekst om een bepaalde stelling te illustreren. Het voorbeeldverhaal (Gr. synoniem paradigma-1) stond in de antieke retoriek in dienst van de argumentatio of van de ornatus (zie genera dicendi).\nHet genre vond vlug buiten de redekunst ingang en in Rome verschenen verzamelingen van exempla, meestal zakelijk gerangschikt, bijv. de Exempla van Cornelius Nepos. In de vroege middeleeuwen werden exempelen alleen gebruikt in voor monniken bestemde traktaten en preken. Vanaf de 12de eeuw werden ook sermoenen voor leken geïllustreerd met exempelen. De inhoud werd meestal ontleend aan bijbelverhalen, legenden of heiligenlevens (hagiografie), maar de bronnen werden vanaf de 14de eeuw ook profaan, bijv. de Gesta Romanorum en klassieke liefdesverhalen zoals de Metamorphosen van Ovidius
********Pronuntiatio of actio is een term uit de retorica voor de voordracht van de rede(voering) als laatste taak van de redenaar (officia oratoris) na de inventio, dispositio, elocutio en memoria. Handgebaren, gelaatsexpressie en declamatie waren zaken die uitgebreid geoefend moesten worden. In het renaissancetheater en in de emblematiek was de chirologie (kennis van de handgebaren) nog steeds van veel belang, getuige het werk van J. Bulwer, Chirologia, or the naturall language of the hand (1644), of het veel latere Nederlandse werk van J.J. Engel, De kunst van nabootzing door gebaarden (2 dln., 1790), waarin voorbeelden van gebarentaal. Ook in de 19de eeuw werd nog aandacht besteed aan de mondelinge voordracht, zoals in B.H. Lulofs' De declamatie
********Opsomming van de belangrijkste gebeurtenissen van een verhaal die in de narratio uitgebreid aan de orde zullen komen. De summa facti was heel gebruikelijk in de middeleeuwse literatuur en maakte vaak deel uit van de proloog. Een voorbeeld van een Middelnederlandse literaire tekst met een uitvoerige summa facti is de Historie van Troyen van Jacob van Maerlant. Deze tekst heeft de vormgeving van een roman en is niet opgedeeld in hoofdstukken, boeken of partieën, zoals wel het geval is in Alexanders Geesten, de Spiegel Historiael of de Roman van Heinric en Margriete van Limborch. Om een gewenste passage te kunnen vinden, was een summa facti onontbeerlijk. Met de opkomst van de (inhouds)tafel en de foliëring verloor de summa facti haar onmisbaarheid. 
********Term uit de retorica voor de voorraad res, onderwerpen en zaken, die een redenaar of auteur opgeslagen heeft in zijn onderbewustzijn en die hij door oefening (exercitatio) en door een beroep te doen op zijn geheugen (memoria) kan aanspreken bij het voorbereiden van een rede of geschrift. Zie ook copia verborum.
********Kortstondige beweging in literatuur en schilderkunst in Engeland tussen 1912 en 1915. De centrale figuur is de dichter en schilder Wyndham Lewis met zijn tijdschrift Blast: The Review of the Great English Vortex (twee nummers slechts, in 1914 en 1915). Op een hevige en uitbundige manier wilde Lewis de verworvenheden van de moderne schilderkunst, van kubisme en futurisme, op de literatuur toepassen. In deze context dient de vroege poëzie van Ezra Pound en T.S. Eliot gesitueerd te worden
********Vriendenboek, te vergelijken met het latere poëziealbum, waarin gedichten en deviezen in verschillende talen, alsmede handtekeningen, tekeningen, wapenschilden e.d. van vrienden werden verzameld. Het ontstaan van het album amicorum – ook wel kortweg album of (ten onrechte) liber amicorum genoemd – is door het veelvuldig voorkomen van wapens wel verklaard uit de middeleeuwse wapenboeken (armoriaal), de Stammbücher, die fungeerden als een soort paspoort voor de bezitter. Waarschijnlijker is echter dat ze ontstaan zijn aan de protestantse universiteit van Wittenberg. Vooral in de tweede helft van de 16de, de eerste helft van de 17de en de tweede helft van de 18de eeuw zijn de alba amicorum populair in academische kringen
********Feestbundel – soms in de vorm van een speciale tijdschriftaflevering (bijv. W.A.P. Smit-nummer van De Nieuwe Taalgids 1968) – met artikelen aangeboden bij een jubileum of afscheid door vrienden, leerlingen en collega's, ook wel (ten onrechte) album amicorum of kortweg album genoemd (bijv. Album Prof. Dr. Frank Baur, 2 dln., 1948). Voorbeelden zijn het Liber amicorum Dr. Frederik van Eeden (1930), het Liber amicorum van B.H. Molkenboer (1939) en het Liber amicorum Jac. van Hattum (1955). De Duitse term ‘Festschrift’ wordt ook wel gebruikt, bijv. A Festschrift for Morris Halle (1973), soms ook in de zin van gedenkbundel, bijv. Joost van den Vondel. Festschrift zum 350-jähriger Geburtstag (1937). Als de bundel bestaat uit uitsluitend bijdragen van oud-leerlingen spreekt men van een liber alumnorum.\nEen bibliografie van libri amicorum uit de wereld van de documentatie werd samengesteld door A.O. Kouwenhoven: t.g.v.
********De zeven vrije kunsten of intellectuele vaardigheden (ars) voorbehouden aan vrije mensen. De artes liberales vielen uiteen in een trivium (Lat. drievoudige weg) en een quadrivium (Lat. viervoudige weg). Het quadrivium bevatte de exacte, ‘rekenende’ vakken geometria, astronomia, arithmetica en musica, het trivium de literaire, ‘sprekende’ vakken grammatica, dialectica en retorica. \nHet systeem ging terug op een geschrift van de Noord-Afrikaanse redenaar Martianus Capella die in zijn De nuptiis philologiae et Mercurii (vroege 5de eeuw n. Chr.) de retorische erfenis van de oudheid had bijeengebracht. De artes liberales werden de hele middeleeuwen door onderwezen. Met de opkomst van de middeleeuwse universiteiten rond 1200 vervulde het trivium de functie van een propedeutisch examen voor de studies die het hoogst in aanzien stonden: theologie en rechten.\n\n\n\n\n\n\n\nBladzijde met afbeeldingen van de vrije kunsten dialectica, rhetorica, geometria, arithmetica, musica en astronomia (250/1260). [bron: A.G.H. Bachrach e.a. (red.), Moderne Encyclopedie van de Wereldliteratuur, dl 9 (19842), p. 281].
********Aanduiding uit de bibliografie waarmee men aangeeft dat de verblijfplaats van het beschreven handschrift of boek onbekend is. Zo beschreef M.E. Kronenberg in 1925 de verdwijning van het bij Thomas van der Noot uitgegeven De loose vossen der werelt (1517) dat in de Preussischer Staatsbibliotheek zou moeten berusten. Na de Tweede Wereldoorlog werd het boek teruggevonden door P. Franssen in de Biblioteka Jagielloska Pracownia in Krakow.
********Thema uit de letterkunde van de late middeleeuwen dat zijn naam ontleent aan de beginregels van de 13de-eeuwse Latijnse hymne De contemptu mundi (Over de verachting van de wereld): ‘Ubi sunt qui ante nos in hoc mundo vixere?’ of ‘Waar zijn zij die vóór ons op deze wereld geleefd hebben?’ Het thema is eeuwenlang in zwang gebleven, vgl. bijv. Thomas a Kempis, De imitatione Christi, I.3: ‘Dic mihi ubi sunt modo omnes illi domini et magistri quos bene novisti dum adhuc viverent et studiis florerent?’, dat in de Middelnederlandse vertaling (ed. De Bruin, 1954) luidt: ‘Seg my, waer sijn nu die heren ende die meesters die du wel kendes doe si leefden ende bloeyden in haren consten?’.\nHet ubi sunt-thema is nauw verwant met het vanitas- en vado mori-thema. De wereldverzaking is echter een andere dan die in de ars moriendi. Laatstgenoemde is zuiver religieus, het ubi sunt-thema meer filosofisch. Als Middelnederlandse literaire representanten kunnen worden beschouwd het Refereyn vander doot van Anthonis de Roovere (ed. Mak, 1955), met daarin de kenmerkende regels:\nWaer is Alexander de groote bevaren// nu\nDie Heere der werelt is ghenaempt\nen het ‘Exempel van den spieghel des verstans doir die doot’ in: Thomas van der Noots 't Paleertsel ende den triumphe der vrouwen (1514).
********Expliciete verklaring in een (fictionele) tekst dat het vertelde waar gebeurd is. Dat kan oppervlakkig gebeuren met een nadrukformule als bijv. ‘sijt seker das’ of ‘gelove(t)s mi’, maar ook door zich op een zegsman (auctor) te beroepen, zoals bijv. in de Beatrijs, waarin de auteur in de proloog zegt het relaas van de non te verhalen ‘volcomelijc na der waerheide, als mi broeder Ghijsbrecht seide’ (vs. 13-14)
********Bemerkte een auteur tijdens of na het drukken van zijn tekst dat hij iets vergeten was, dan kon hij aan het slot van het voorwerk of aan het eind van het boek de ontbrekende tekst laten afdrukken onder het kopje ‘addendum’ of ‘addenda’. Op dezelfde manier kon een zetfout hersteld worden door middel van een lijstje corrigenda of errata. Omdat in een latere druk addenda en corrigenda verwerkt kunnen worden en vaak ook daadwerkelijk werden, is het voorkomen ervan een aanwijzing voor een eerste of oorspronkelijke druk. Een voorbeeld van ‘Corrigenda en addenda’ kan men aantreffen in de editie van De briefwisseling van Pieter Corneliszoon Hooft (ed. Van Tricht, dl. 3, 1979, p. 838). 
********Term uit de retorica voor het trachten te evenaren of te overtreffen van een bewonderd voorbeeld via creatieve imitatio (vrije navolging of bewerking). Aemulatio dient meer gezien te worden als een bijzondere vorm van imitatio dan als de slotfase in de – in de literatuurwetenschap vaak veronderstelde – ontwikkeling van translatio via imitatio naar aemulatio. De literaire competitie kon gewonnen worden door de klassieke voorbeelden van een nationale of christelijke strekking te voorzien. Zo is bijv. Vondels Jeptha (1659) een imitatio van het Neolatijnse stuk Jephtes sive votum (1554) van G. Buchanan, dat op zijn beurt een verchristelijkte imitatio, dus aemulatio, was van Euripides' Iphigeneia in Aulis. Vondels Gysbreght van Aemstel (1637) is een aemulatio van Vergilius' Aeneïs, dat op zijn beurt een aemulatio is van Homerus: een verchristelijkend element in de Gysbreght is de situering van het stuk in de kerstnacht en het is aan de nationale situatie aangepast (‘nae 's Landts ghelegentheyt verduytscht’).
********Die vorm van welsprekendheid (retorica) die gericht is op de praktijk, de mondelinge voordracht van teksten. Zo is er in de 19de eeuw sprake van ‘uiterlijke welsprekendheid’ ter aanduiding van die retoricale activiteiten die gekenmerkt worden door aandacht voor de orale cultus, de declamatie. Men vindt deze met name in genootschappelijke kringen (rederijkerskamers, dichtgenootschappen).\nEen ander - hiermee samenhangend - aspect van de eloquentia is de zorg voor de dictie, en voor mimiek en gebaren, die er in de 19de eeuw toe leidde dat de voordrachtskunst evolueerde in de richting van het toneelspel (drama).
********Term uit de retorica voor het welwillend stemmen van het publiek in het exordium, het eerste onderdeel binnen de dispositio (zie ook captatio benevolentiae). In dit verband kan de redenaar een beroep doen op loci (topos) waarin hij een bescheidenheidsformule opneemt, of zich als een integer man voorstelt met een aanroeping van God of de Muzen (locus a persona sua). Ook een locus ab auditorum persona kan de toehoorder gunstig stemmen, nl. door hem te prijzen. Tenslotte kan de redenaar ook de lofwaardigheid van het eigen standpunt of de verwerpelijkheid van dat van de opponent aan het publiek voorhouden, maar dat houdt het gevaar van arrogantie in.\nIn de ‘Toe-schrijvingh aende eerbare en wel-sprekende M.P.D.’ van Bredero’s Griane (ed. Veenstra, 1973, p. 103) komt het volgende voorbeeld voor:\nGhy sult my waarde Maria, ofte te veel vertrouwens, ofte te weynich oordeels toerekenen, vermits ick so vermetel ben geweest, van dat ick niet alleen U.L. hebbe darren anspreken, maar oock, om dat ick so stout ben, dat ick u dese myne Rijmeleryen toe-eyghenen darf, mitsgaders dat ick dit onvolmaackte werck voor de nijdighe, of de al te kiesche hebbe durven brenghen, die ongetwijffelt haar stinckende tanden daar mede stoken, en my eenige leelijcke kleicken en klacken toewerpen sullen.
********Archiefterm voor een akte-1, waarbij degene die haar uitvaardigt, verklaart een zekere akte te hebben gezien en in zijn verklaring de tekst van die akte opneemt. Een vidimus kan dus beschouwd worden als een niet-geautoriseerd afschrift (kopie). Een authentiek afschrift van een akte heet met een verouderde term transsumpt.
********Term uit de retorica voor de verwoording van de res, de zakelijke inhoud, van een rede of geschrift. Deze taalkundig-stilistische aspecten komen aan de orde in de fase van de elocutio, waarbij de redenaar of auteur kan putten uit zijn copia verborum, de voorraad woorden en uitdrukkingen die hem ter beschikking staan. 
********Term die oorspronkelijk gebruikt werd voor een woordenwisseling met een snelle opeenvolging van korte vragen en antwoorden, zoals gebruikelijk in het Romeinse recht, bijv. in het kruisverhoor. Later ook gebruikt voor de dialoog en het debat die door dergelijke korte vragen en antwoorden gekenmerkt worden. Bij het toneel spreekt men bij dit soort dialogen van stichomythie en hemistichomythie.
********Term uit de retorica voor de zaken of onderwerpen die aan de orde komen bij de inventio (stofvinding) en dispositio (schematische opzet). In de elocutio (stijlvorm) worden de res verwoord met behulp van verba (de verwoording). De voorraad res waarover een redenaar of auteur beschikt, is de copia rerum (beschikbare onderwerpen). 
********Term gedurende de middeleeuwen gebruikt om gezaghebbende auteurs (de kerkvaders, Cicero, Ovidius, Vergilius, enz.) aan te duiden, als in het volgende voorbeeld:\nIn houde drome niet over spot.\nMen hefse dicke waer ondervonden,\nalse wi horen wel orconden\nenen auctoer, die Macrobes hiet,\n- hine houtse over logene niet -\ndie bescreef dat vision\nvan den coninc Scipion.\n(Heinric. Die Rose, ed. Verwijs, 1868, vs. 10-16).
********Term uit de creatieve analyse voor een moment binnen een proces van lineair lezen met een bepaald verwachtingspatroon als gevolg. In de termen van Hellinga en Van der Merwe Scholtz houdt dit principe in ‘dat die steeds gegewene tekens opnuut die volgende aanbod bepaal’ (a.w., p. 43). Zo kan de lezer, gekomen aan het eind van de tweede regel van ‘Het regende in de stad’ (H. Gorter, Verzamelde lyriek tot 1905, ed. Endt, 1977, p. 130), luidend ‘toen kwam er wat’, verschillende kanten op. Hij kan het bijv. lezen als afgesloten en interpreteren ‘toen kwam er iets’. Wanneer men echter doorgaat naar vs. 3 (‘muziek van straatmuzikanten’) ontstaat de leesmogelijkheid van ‘wat muziek’ in de betekenis ‘een beetje, enige muziek’. Terugkijkend op vs. 1 en 2 - dan is dit tekstdeel forma formata geworden - heeft de lezer andere interpretatiemogelijkheden en -grenzen dan toen hij zich in de forma formans van de verzen 1 en 2 bevond.
********Betekent zoveel als: ‘zo staat het er echt!’ Sic wordt gebruikt om de lezer te attenderen op een bijzonderheid of fout in een citaat of in een teksteditie. Meestal staat het tussen ronde haken: (sic). Hoewel het gebruik sterk afneemt, treft men sic tegenwoordig terecht vaker aan tussen rechte haken [sic], omdat het een ingreep is door degene die citeert of editeert. 
********
********Term uit de literaire en muzikale genreleer voor een ernstig feestelijk zangwerk zonder duidelijke liturgische bestemming. Het genre ontleent zijn naam aan de plaats waar Filippo Neri (1515-1595), stichter van de Congregatie der Oratorianen, dergelijke werken liet uitvoeren.\nHet oratorium bestaat uit koorgedeelten, meestal dramatisch, meer lyrische sologedeelten (aria’s, duetten), en recitatieven, veelal episch-verhalend. Het oratorium kwam tot ontwikkeling in de 17de eeuw, de bloeitijd van de cantate, waarmee het oratorium nauw verwant is. Het verschilt ervan doordat het oratorium van oorsprong een geestelijk (maar niet voor de kerkelijke eredienst bedoeld) karakter heeft, meer epiek en dramatiek bevat, en groter van omvang is. Er is echter nogal wat discussie over de terminologie. Zo is het niet ongebruikelijk om J.S. Bachs Weihnachtsoratorium een cyclus van cantates te noemen, evenals het oratorium De Jaargetijden (vertaling J. Kinker, 1803) van J. Haydn, omdat ze, in tegenstelling tot het oratorium, niet ononderbroken voortgaan.\nWat de Nederlandstalige oratoriumteksten betreft valt het op dat het genre vooral in Zuid-Nederland gebloeid heeft. Men denke aan St. Franciscus (1888), gecomponeerd door E. Tinel op tekst van L. de Koninck, of aan De Rhijn (1889) van J. de Geyter op muziek van P. Benoit. Maar geheel onbetuigd liet het Noorden zich nu ook weer niet, getuige het veel geroemde oratorium Apocalyps (1948), op bijbelteksten en met muziek van H. Badings. Het oratorium is verwant aan zangspel en opera, maar verschilt ervan doordat het normaal niet scenisch wordt opgevoerd en dus geen muziekdrama is.
********Term uit de teksteditie, nl. de plaats waar de reconstructie of het begrijpen van de uit te geven tekst bijzondere moeilijkheden oplevert omdat het gaat om een woord of geval dat nergens anders voorkomt (hapax legomenon) of omdat de overgeleverde teksten corrupt zijn, enz. In kritische uitgaven werden zulke passages soms met een kruisje (crux) aangeduid. In overdrachtelijke zin: een onoplosbare vraag. 
********Een nenia is een lijkdicht, grafdicht of treurzang (oorspronkelijk door een gehuurde klaagvrouw) in de Romeinse oudheid, verwant met de elegie. Het genre behoort tot de mortuaire literatuur.
********In het middendeel van de antieke redevoering de opsomming van argumenten tegen een bepaald voorstel. 
********In de narratologie de grammaticale tijd die karakteristiek zou zijn voor verhaalkunst, t.w. het (episch) preteritum. Dit impliceert geen verledentijdsaanduiding – al kan binnen het verhaal d.m.v. verschillende grammaticale tempora, ook door het preteritum, van de ene tijdslaag op de andere worden overgeschakeld – maar heeft veeleer ‘fictionaliserende’ waarde. ‘Er was eens ...’ betekent nl. voor de lezer ‘er is nu in het verhaal’.
********In ruime zin is in de retorica de inventio de stofvinding: waar haalt de auteur van een betoog (in afgeleide vorm ook van een tragedie, epos, enz.) zijn stof vandaan? Daarbij heeft hij de keuze tussen de klassieke oudheid, de geschiedenis, de mythologie of de Bijbel. Vervolgens bepaalt hij welke voorbeelden hij aan het desbetreffende gebied ontleent. De stofvinding gebeurde vaak via de bekende vragenreeks (een mnemotechnische hexameter): quis, quid, ubi, quibus auxiliis, cur, quomodo, quando (wie, wat, waar, op welke wijze, waarom, hoe en wanneer?).\nBeperkt tot de betogende of juridische rede (genus iudiciale) is de eerste stap in de inventio (officia oratoris) de intellectio, d.w.z. het vaststellen van de status causae, het punt waar het om gaat. Betreft het een vraag of iets al of niet gebeurd is, dan is het een status coniecturalis. Als het gaat om een nadere definiëring van een zaak, dan is er een status finitionis. Een nadere beschouwing van de aard van de zaak is een status qualitatis. Het dubium (omstreden zaak) wordt verwoord in de quaestio (het vraagstuk). Die vragen kunnen algemeen-theoretisch zijn (quaestio infinita) of meer individueel-praktisch (quaestio finita). Bij de bewijsvoering (argumentatio) is het gebruik van exemplum, similitudo en auctoritas erg belangrijk. Verder kunnen argumenten ontleend worden aan topoi (topos).
********Een van de vier tekstveranderingscategorieën uit de antieke retorica naast adiectio, detractio en transmutatio. De verandering ‘per immutationem’ staat voor de vervanging van een of meer oorspronkelijke bestanddelen van het geheel door een of meer nieuwe elementen, zoals bijv. in een parafrase. De immutatio is als dusdanig een samenvoeging van detractio en adiectio. Zie ook tekstbewerking.\nHet principe van de immutatio kan op verschillende tekstniveaus in werking treden, net zoals dat het geval is bij de overige tekstveranderingscategorieën, zoals substitutie-1. Zo kan het bijvoorbeeld betrekking hebben op woorddelen (bijv. barbarisme, solecisme), gehele woorden (bijv. metafoor, metonymie, woord-voor-woord-vertaling) en gedachten (bijv. allegorie, ironie).
********
********Stroming binnen de stilistiek geïntroduceerd door de Franse taalkundige Ch. Bally die de stijl beschouwt als het geheel van de psychische uitdrukkingskrachten van een taal en dus de eigen expressieve waarden die in een taalsysteem (langue) gelegen zijn onderzoekt op bijv.  morfologisch syntactisch of semantisch vlak (verkleinwoorden, inversies, metaforen, e.d.). De schrijver is in deze optiek iemand die bepaalde mogelijkheden van dat systeem tot (nieuw) leven wekt. 
********Het gesproken gedeelte (dialoog) in de Latijnse komedie, in tegenstelling tot het canticum-1 dat er het lyrisch, gezongen gedeelte van uitmaakte. 
********
********Een dissertatie of proefschrift is een academische verhandeling, gewoonlijk voorzien van een aantal stellingen, die na een openbare verdediging (de promotie) de auteur de doctorsgraad oplevert. Tot in de 19de eeuw was het de gewoonte om op (uitgewerkte) stellingen te promoveren: de disputatio, die geruime tijd in beslag kon nemen en waarbij de verdediger van de stellingen geassisteerd werd door twee paranimfen om relevante literatuur uit de bibliotheek op te halen. De taak van de huidige paranimfen is louter ceremonieel.\nIn Nederland is het de gewoonte dat de dissertatie na goedkeuring door de promotor en de promotiecommissie gedrukt wordt alvorens de publieke promotie plaatsvindt. In België – en een aantal andere landen – daarentegen blijven veel proefschriften steken in de massa van de grijze literatuur doordat ze op slechts één of enkele universiteitsbibliotheken gedeponeerd worden
********
********Beeldspraak in de vorm van concretisering, waarbij levenloze dingen of abstracta worden voorgesteld als menselijke wezens (personificatie), als iets dierlijks (animalisatie) of iets plantaardigs. Zo wordt in de versregel ‘O wonderlijke kracht van dichterlijke tonen’ (I. da Costa. Kompleete dichtwerken, ed. Hasebroek, dl. 1, 18702, p. 14) aan de levenloze tonen (klanken) een eigenschap (kracht) toegekend van iets uit de wereld van flora of fauna, zodat ‘steenen hem [de dichter] volgden, om het oor aan zijne stem te leenen’ (id.). Deze vorm van metaforiek (plastiek) is het tegengestelde van de materialisatie waarin verschijnselen uit de wereld van de levende natuur als levenloze dingen worden voorgesteld. Een goed voorbeeld van het laatste - een vorm van ontvitalisering - vindt men in de openingsregels van het gedicht ‘De tuinman’:\nDe bloemen staan in ’t donker bed\nAls porceleinen scherven\n(M. Nijhoff, VW, dl. 1, 19822, p. 14). 
********De Anthologia Graeca is een bekende verzameling van zowat vierduizend Griekse epigrammen van de hand van meer dan driehonderd auteurs tussen de 7de eeuw v. Chr. en de 6de eeuw na Chr. De collectie bevat onder meer grafschriften, wij-epigrammen, wijngedichten, stichtelijke, satirische en erotische puntdichten, raadsels en figuurgedichten. Deze bloemlezing (Gr. anthologie) van 'kleengedichtjes' heeft niet alleen een documentair, maar ook een literair-artistiek belang voor de geschiedenis van de Griekse en Europese literatuur.
********
********Literair-historische aanduiding voor een rage uit de periode van de preromantiek en vroege romantiek, ontstaan naar aanleiding van de teksten die de Schot James Macpherson (1736-1796) maakte onder het mom van vertalingen van het poëtisch proza van de Gaëlische dichter Ossian (3de eeuw): Fragments of Ancient Poetry collected in the Highlands of Scotland and translated from the Gaelic or Erse Language (1760), Fingal, an Ancient Epic Poem in Six Books (1762) en Temora, an Epic Poem (1763). Hoewel de controversen over de authenticiteit van Macphersons ‘vondsten’ meteen na de publicatie begonnen, kon pas in de 19de eeuw positief aangetoond worden dat het grotendeels ging om een handige mystificatie. Het betrof een pseudovertaling: Macpherson had gebruik gemaakt van de nog levende Keltische orale traditie (orale literatuur), maar in feite ging het vooral om eigen werk dat overigens de stijlkenmerken van zijn tijd vertoont.\nDe kwalificatie ossianistisch verwijst in bredere zin naar een hele internationale beweging waaraan Macphersons werk mee ten grondslag ligt. Zijn gedichten hadden nl. een enorme weerklank en werden centrale teksten in een soort Keltische renaissance, een beweging in de tweede helft van de 18de eeuw die een herwaardering van de eigen (vroeg)middeleeuwse traditie voorstond. Er volgden verschillende imitaties naar oude epische gedichten (Th. Grays The Fatal Sisters en The Descent of Odin, 1761), min of meer adequate tekstuitgaven (Th. Percys Five Pieces of Runic Poetry, 1763 en Reliques of Ancient English Poetry, 1765), verdere mystificaties (Th. Chattertons Poems supposed to have been written at Bristol by Th. Rowley and others in the 15th Century, 1777), enz. Ook op het vasteland vond de Ossianpoëzie tal van bewonderaars, imitatoren en vertalers, waaronder Goethe en Herder (Sturm und Drang). De context van de groeiende preromantiek was aan de ossianistische beweging niet vreemd: interesse voor het verleden, voor het autochtone (tegenover het Franse classicisme of de mediterrane oudheid), voor het primitieve en het volkse. In Nederland is Bilderdijk (Zangen van Ossian, 1803-1805) een van de belangrijkste bewerkers geweest van Macphersons Ossianteksten. Hij typeert ze als teksten gekenmerkt door eenvoud en natuur, verhevenheid van gevoelens, tederheid, vurige verbeelding en helderheid van structuur.
********Term uit de genreleer ter aanduiding van een van oorsprong Maleisische dichtvorm, ook wel pantoen of pantoun genoemd, bestaande uit kwatrijnen. Elke strofe wordt voor de helft in de volgende herhaald en wel zo dat vs. 2 en vs. 4 van de eerste strofe fungeren als vs. 1 en vs. 3 van de tweede strofe, enz. In het laatste kwatrijn is de tweede regel dezelfde als vs. 3 van strofe 1, en is de slotregel gelijk aan vs. 1 van strofe 1. Het is dus tevens een cyclisch gedicht.\nHet genre vertoont verwantschap met het ketendicht en enigermate ook met de sonnettenkrans. Wat de klank betreft, heeft het twee kenmerken: het rijmschema is abab/bcbc etc. en binnen de regels is er vaak sprake van assonantie.\nIn West-Europa vinden we deze vorm vooral terug in de Franse letterkunde, o.a. bij Victor Hugo, Leconte de Lisle, Th. Gautier, Th. de Banville en Baudelaire. In de Nederlandstalige letterkunde hebben o.a. Pol de Mont (‘Klokkenkerstlied’) , Hélène Swarth ('In koele rozen') en Theodor Holman het genre beoefend.\nVan Holman zie men het begin van het gedicht ‘Pantoum voor Drs. P’ (waarbij de assonanties overigens ontbreken):\nHet is toch zo’n aardige man.\nGraag maak ik voor hem een pantoum.\nIk weet wel dat ik het niet kan,\nmaar misschien verschaft het mij roem.\n-----------------------------------------------\n\nGraag maak ik voor hem een pantoum,\nAl is het wel erg veel gezwoeg.\nMaar misschien verschaft het mij roem\nEn houdt het mij ook uit de kroeg. \n(Een feestelijk cahier voor Drs. P., 1979, p. 8)
********De database MMDC bevat beschrijvingen van alle westerse middeleeuwse handschriften (codex) in Latijns schrift tot ca. 1550, bewaard in publieke en semipublieke instellingen in Nederland. Het betreft de collecties van bibliotheken, musea, archieven, kloosters en enkele privé-instellingen die voor onderzoekers toegankelijk zijn. De beschrijvingen zijn waar mogelijk voorzien van afbeeldingen en links naar de digitale catalogi van de instellingen zelf. 
********
********Antieke satirevorm, bestaande uit een vermenging van proza en poëzie, zo genoemd naar de hellenistische dichter Menippus van Gadara. In de Latijnse literatuur werd het genre nagevolgd door Varro, in de Griekse door Lucianus. Deze satirevorm dook later in de West-Europese literatuur nog op, o.a. in La satire Ménippée, een pamflet van enkele Franse humanisten (o.a. Pierre Le Roy en Jacques Gillot) tegen de bijeenroeping van de Etats Généraux in 1593. De menippeïsche satire heeft doorgaans de vorm van een debat of dialoog waarbij intellectuele attitudes of filosofische stellingen geridiculiseerd worden
********Term uit de boekproductie voor een al dan niet beschreven of gedrukt vel papier of perkament, dat één of meer keer (doorgaans in het midden) is gevouwen. Een codex, een boek of een gewoon schriftje is opgebouwd uit katernen. Hoewel ‘katern’ afgeleid is van het Latijnse quaterni, dat eigenlijk een katern van vier eenmaal gevouwen vellen (dubbelblad, quaternio) is, is bij het begrip ‘katern’ het aantal niet van belang. In de middeleeuwen betekende ‘quaternus’ ook wel een niet-gebonden klein boekje, dat overigens wel een behoorlijk aantal bladen (blad-2) kon bevatten. Afhankelijk van het aantal keren dat een vel (plano) gevouwen is, spreekt men van folio-1 (eenmaal), kwarto (tweemaal), octavo (driemaal) enz. De afmetingen van het gebruikte vel en het aantal vouwingen bepalen de grootte van het katern
********Gedeelte van een geschreven of gedrukte tekst, bestaande uit een beperkt aantal (vol)zinnen (periodus-1) die inhoudelijk nauw met elkaar samenhangen of anderszins een geheel vormen. Een nieuwe alinea is herkenbaar aan het gegeven dat er op een nieuwe regel begonnen wordt terwijl de vorige regel nog niet vol is. Om misverstanden te voorkomen laat men gewoonlijk een alinea inspringen. Een aantal alinea's tezamen vormt een paragraaf of een hoofdstuk.
********
********Van oorsprong laatmiddeleeuwse, door B. Kruitwagen opnieuw geïntroduceerde, benaming voor de kleinste van de drie schriftsoorten (fraterschrift) die door de Broederschap van het gemene leven (Moderne Devotie) gebruikt werd voor het schrijven van boeken. De bastarda, ook wel brevitura genoemd, is een variatie op de gotische littera currens, en werd vooral toegepast bij marginale notities en commentaren (glos, noot). De beide andere soorten heten fractura en rotunda. \nPogingen om een nomenclatuur op te stellen die gebaseerd is op de middeleeuwse benamingen, moesten worden gestaakt: het aantal gebruikte termen was veel te groot en te verwarrend en strikte definities konden nauwelijks gegeven worden. Tegenwoordig gebruikt men de door G.I. Lieftinck ontwikkelde nomenclatuur, die overigens ontstaan is uit pogingen om op basis van Kruitwagens studie de nomenclatuur van de Moderne Devotie te reconstrueren.\n\n\n\n\n\n\n\nEen fragment uit het Boek van den Houte (1483) in bastarda. [bron: Bibliopolis]
********Kopie, ook wel afdruk en afschrift, is een term uit de archivistiek en editietechniek voor een geschrift, gelijkluidend aan een ander geschrift waarnaar het (niet-mechanisch) is vervaardigd
********Term uit de paleografie voor ‘lopend schrift’, waarbij de letters (d.m.v. lussen) aan elkaar geschreven worden en niet los naast elkaar staan (staand schrift), en uit de typografie voor de drukletter die hierop geïnspireerd is. Het cursieve schrift was een gebruiksschrift dat zich door de eeuwen heen steeds onderscheidde van het boekschrift en het oorkondeschrift die een meer gekalligrafeerde vorm vertoonden. \nDe Romeinen schreven aanvankelijk alleen een cursieve majuskel (capitalis cursiva). Van ca. de 3de tot de 7de eeuw worden een cursief majuskelschrift en een cursief minuskelschrift naast elkaar gebruikt
********Term uit de archivistiek en bibliografie voor een systematisch ingedeeld geheel van beschrijvingen van de bestanddelen van een archief-1 of van (onderdelen van de) handschriften aanwezig in een bibliotheek-1 of museum-2. Omdat een inventaris altijd de organisch gegroeide systematiek van een collectie volgt, dienen een of meer indices (index-1) het geheel toegankelijk te maken. Veel archiefinventarissen zijn alleen in typoscript op het desbetreffende en op nog enkele andere archieven te raadplegen. In de delen uit de serie ‘Overzichten van de archieven en verzamelingen in de openbare archiefbewaarplaatsen in Nederland’ is aangegeven of er van een bepaald archief een inventaris vervaardigd is. Verder kan men inventarissen traceren via W.J. Formsma en B. van ’t Hoff, Repertorium van inventarissen van Nederlandse archieven (19652) en voor België in J. Nicodème, Repertorium van inventarissen van archieven in België bewaard, verschenen vóór 1 januari 1969 (1970). Men raadplege ook altijd de website van het desbetreffende archief om te zien of een inventaris inmiddels digitaal beschikbaar is.\nOok van niet op archieven (archief-2) aanwezig materiaal worden inventarissen gemaakt, bijv. Inventaris van de handschriften van de Koninklijke Bibliotheek (voorl. uitg. 1988), J.J.M. Bos & N.J.P. van der Lof, Inventaris van het archief van prof. dr. Jan te Winkel (1847-1927) (1984).
********
********Over wat precies onder motief moet worden verstaan, bestaat binnen de literatuurwetenschap vrijwel geen overeenstemming. In de theoretische literatuur overheerst het structurele motiefbegrip dat als volgt is te omschrijven: een motief is de kleinste structurele eenheid in een tekst waaraan een betekenis kan worden toegekend en die door combinatie met andere soortgelijke eenheden het thema van de tekst kan vormen. De verbindende functie die aan het motief wordt toegekend, komt voort uit het effect van de herhaling. Door de nadrukkelijke herhaling van een motief zet het zich in het geheugen van de lezer vast, zodat het als significant wordt ervaren, d.w.z. als leidinggevend bij de betekenistoekenning aan de gehele tekst. Binnen één literaire tekst kunnen verschillende motieven optreden die gecombineerd bijdragen tot de centrale idee of het thema. Sommige auteurs over dit onderwerp geven voor het motief binnen één werk de voorkeur aan de term Leitmotiv. Het zal duidelijk zijn dat het vaststellen van een motief een kwestie van interpretatie van de tekst is en dus tot verschillen van inzicht kan leiden over wat nu eigenlijk precies het motief van de tekst is, zoals dat ook voor het vaststellen van het thema geldt.\nHet begrip motief krijgt binnen deze structurele benadering een syntactische functie. Op basis van de meer of minder duidelijke syntactische functie kan men onderscheid maken tussen statische en dynamische motieven. Statische motieven hebben betrekking op situaties en bepalen bijv. de sfeerschepping en de karaktertekening. Dynamische motieven hebben betrekking op gebeurtenissen van de geschiedenis en worden daarom ook wel verhaalmotieven of intrigemotieven genoemd. Zowel de statische als de dynamische motieven worden bij de lectuur (bijv. op grond van herhaling, gelijkvormigheid, opvallendheid e.d.) als gemeenschappelijk kenmerk van uiteen liggende lijnstukken opgevat (bepaalde episodes in een verhaal, argumenten in een betoog, lexicale eenheden in een gedicht), waardoor men delen van de tekst als één continue lijn, als één geheel gaat zien. Door te reflecteren op zulke recurrente tekstkenmerken, verbindt de lezer via anticipatie-1 en flashback die concrete gegevens progressief met elkaar, wat resulteert in een grondmotief (ook wel sluitmotief of kernmotief genoemd).\nBetekeniseenheden in een tekst die als motief worden aangemerkt zijn verbonden met lezersverwachtingen en de socioculturele context waarin ze voorkomen. Zo’n betekeniseenheid in een tekst is als zodanig geen motief, maar krijgt pas motiefwaarde in een bepaalde context binnen de cultuur waarin dat tekstelement gelezen wordt.\nVoorbeelden van motieven zijn in principe talloos, even talloos als er literaire werken zijn. Om toch enkele veel voorkomende voorbeelden te noemen: angst, pijn, onvolmaaktheid, verloren geliefde, droom, dubbelganger, wraak e.d. Naast het structurele motiefbegrip bestaat er ook een motiefbegrip in literair-historische zin. Ook daarbij gaat het om herhaling van betekenisdragende eenheden van teksten, maar nu in een aantal literaire werken dat deze eenheden gemeen heeft. Het gaat om die elementen uit de stof die kunnen variëren van typische situaties tot typische karaktertrekken van personages of typische attributen (vgl. motieven als de rechtspraak aan het hof in middeleeuwse teksten, het personage van de molenaar in laatmiddeleeuwse of renaissancistische teksten en het motief van het muiltje in sprookjes). De hier bedoelde motieven hebben geleid tot het maken van inventarissen van motieven die een belangrijke rol spelen in de wereldliteratuur of de nationale literatuur. De vergelijkende studie van dergelijke motieven richt zich op de verschillende functies die ze hebben en de variaties die ervan kunnen worden aangetroffen in werken uit verschillende periodes en genres. Dat type onderzoek is de basis van wat Motivgeschichte genoemd wordt. Voorbeelden daarvan zijn S. Thomson, Motif-index of folk-literature (19662), E. Frenzel, Stoffe der Weltliteratur (200510) en F.A. Schmitt, Stoff- und Motivgeschichte der deutschen Literatur (19763).\nIn de praktijk blijkt de term motief soms gebruikt te worden voor wat meestal onder thema of (centraal)idee verstaan wordt. In de Franse literatuur bijv. gebruikt men bij voorkeur de term ‘thème’. Abrams noemt als motieven het ‘ubi sunt-motief’ en het ‘carpe diem-motief’ die door Maatje nu juist weer als ‘idee’ omschreven worden. Maar ook door anderen worden de termen motief, thema en idee niet steeds duidelijk van elkaar onderscheiden. Bovendien is er nog verwarring mogelijk met de term topos, die dan eens staat voor motief en dan weer voor thema.
********
********Term uit de editietechniek (teksteditie) voor een editievorm waarin de verschillende redacties (redactie-2) uit de geschreven en gedrukte bronnen per regel onder elkaar – hetzij chronologisch, hetzij contrachronologisch – afgedrukt worden om aldus een goed inzicht in de varianten mogelijk te maken. Een partituureditie is daarom ook vrijwel altijd een diplomatische editie. Wanneer in één manuscript-2 veel wijzigingen en doorhalingen voorkomen, kan voor de weergave van de tekstgenese binnen een regel ook voor een partituurweergave gekozen worden.\nIn plaats van de term partituureditie wordt ook wel synoptische editie gebruikt, maar het is beter die te reserveren voor edities waarin de verschillende redacties naast elkaar in kolommen gegeven worden.\nEen voorbeeld van een partituureditie van een prozatekst is die door A. Kets-Vree van Willem Elsschots Een ontgoocheling.
********Begrip uit de paleografie voor alle tekens die in een handschrift kunnen worden aangetroffen met het doel de intentie van de tekst beter weer te geven. Punctuatie doet zich op verschillende niveaus voor: 1) de tekens die de auteur of kopiist aanbracht om zijn tekst te verduidelijken (interpunctie, paragraafteken), 2) de tekens van een corrector om de tekst in overeenstemming te brengen met de (veronderstelde) bedoeling van de auteur of de kopiist (deletietekens, omissietekens, insertietekens, enz.) en 3) tekens die de reactie van de lezer uitdrukken op de tekst die hij las (gebruikssporen, attentietekens, aanwijzingen van instemming of afkeuring).
********Eigenlijk een reisgids waarin de wegen, de reistijd, de rustplaatsen en de belangrijkste bezienswaardigheden worden aangegeven. Later wordt het vrijwel synoniem met reisverslag, zoals de Itinerario, voyage ofte schipvaert naar Oost ofte Portugaels Indien (1596) van Jan Huygen van Linschoten. Veel verslagen van de grand tour bevatten uitgebreide lijsten aantekeningen met betrekking tot te volgen of afgelegde routes met afstandstabellen en namen van herbergen. Juist ten behoeve van degenen die op grand tour gingen, verschenen allerlei itineraria, zoals Lambert van den Bosch' Wegh-wyser door Italien (1657), Vranckryck en zijn steeden, behelsende een algemeene en besondere beschrijvinge des selfs en aangrensende landen (1662), Delitiae Italiae. Dat is: eygentlijcke beschrijvinghe wat door gantsch Italien in elcke Stadt ende plaets te zien is (16203), Delitiae urbis Romae. Dat iseygentlycke beschrivinge van alle de schoone gebouwen (...) (1625), Delitiae Galliae & Angliae. Ofte lustigheden van Vranckrijck en Engheland (1619), P. Hentzners Itinerarium Germaniae, Galliae, Angliae, Italiae (1612), Franciscus Schottus’ Itinerarii Italiae rerumq. Romanorum libri tres (16254), Wegh-wyser, vertoonende de besonderste vremde vermaecklijckheden die in 't reysen door Vranckryck en eenige aengrensende landen te sien zijn (1647).\nOverzichten van reisgidsen worden gegeven door: A. Frank-Van Westrienen in De groote tour. Tekening van de educatiereis der Nederlanders in de zeventiende eeuw (1983), p. 367-371
********Laat-Romeinse, uit de minuskelcursief (minuskelschrift) ontstane schriftsoort, ook semi-unciaal genoemd. De naam van de letter berust op de misvatting dat zij zich uit de unciaal ontwikkeld zou hebben. De oudste in Egypte ontstane versie (3de-5de eeuw) is nooit een boekschrift geworden. De jongere (4de-5de eeuw), mogelijk uit Afrika afkomstige, versie komt al in de 5de eeuw in Ierland voor en is daar, met een uitgebreid alfabet, omgevormd tot het insulair, de kenmerkende schriftsoort voor Ierland en door Ierse monniken gestichte abdijen in Engeland en Duitsland (bijv. Fulda). De halfunciaal is samen met de unciaal lange tijd het belangrijkste boekschrift geweest en plaatselijk tot in de 10de eeuw in gebruik gebleven. Volgens Mallon hebben de cursieve gebruiksschriften, waarvan hij aannemelijk gemaakt heeft dat ze van ca. 200 tot 700 naast de gekalligrafeerde minuskelschriften hebben bestaan, zich ontwikkeld via de semi-unciaal.\n\n\n\n\n\n\n\nHalfunciaal uit de 7de of 8ste eeuw. [bron: K.F. Treebus, Tekstwijzer (19884), p. 25].
********Latijnse benaming voor een verzameling van heiligenlegenden die gedurende de middeleeuwen zijn samengesteld. Het beroemdste legendarium is de Legenda Aurea van Jacobus de Voragine (ca. 1230-1298). Hierin zijn de heiligenlevens chronologisch geordend aan de hand van de heiligendagen op de liturgische kalender. Een legendarium geeft niet alleen informatie over het leven der heiligen en hun exempelen, maar bevat ook een schat aan gegevens over kerkelijke feesten en gebruiken. In zekere zin zijn martelaarsboeken ook te beschouwen als legendaria omdat hierin de levens van de vroegchristelijke martelaars zijn samengebracht. De Vitae Patrum, de levensberichten van Oosterse heiligen, woestijnvaders en martelaars, zijn in de loop der eeuwen uitgegroeid tot vele dikke delen.
********Kort humoristisch prozastukje in een dag- of weekblad dat zo genoemd wordt omdat het cursief afgedrukt wordt. Het cursiefje behandelt doorgaans alledaagse voorvallen, vaak in de vorm van een anekdote. Niet zelden eindigt het cursiefje met een pointe.\nHet cursiefje ligt op het grensgebied van journalistiek en literatuur. Simon Carmiggelt, die overwegend cursiefjes geschreven heeft, kreeg niettemin voor zijn volledig oeuvre de literaire P.C. Hooftprijs en de Constantijn Huygensprijs. Veel cursiefjes zijn vergelijkbaar met de column en de humoreske. Dat laatste genre is echter doorgaans meer uitgewerkt en staat wat verder af van de journalistiek.\nSimon Carmiggelt wordt wel beschouwd als de schepper van het genre, al had hij wel voorlopers, zoals Herman Heijermans met zijn Falklandjes (1894-1911). Andere schrijvers van cursiefjes zijn Jan Blokker, Remco Campert, Hugo Brandt Corstius en in Vlaanderen Louis Paul Boon, Louis Verbeeck en Jos Ghysen. In 1985 verscheen de bloemlezing Schuin geschreven: cursiefjes van Nederlandse en Vlaamse auteurs, samengesteld door Johan Anthierens.
********Middeleeuwse (gregoriaanse) kalender van het ‘pars de sanctis’, de kerkelijke feestdagen van Maria en de andere heiligen, die op een vaste datum in het jaar vallen, bijv. Allerheiligen (1 november), dit in tegenstelling tot de ‘pars de tempore’, de roerende feestdagen die niet op een vaste datum, maar op een vaste dag gevierd worden: Goede Vrijdag en Hemelvaartsdag. Met rode letters (zie rubricatie) geschreven feesten zijn geboden feestdagen die ook buiten de kerk gevierd worden (festa fori), in tegenstelling tot de minder belangrijke feesten die uitsluitend in de kerk gevierd werden (festa chori).\nGedurende de handschriftenperiode was het gewoonte om handschriften met een naslagkarakter van een kalender te voorzien, bijv. Jacob van Maerlants Der naturen bloeme (ed. Gysseling, 1998), waarmee tevens de paasdatum berekend kon worden. Na de uitvinding van de boekdrukkunst ging men ertoe over calendaria te drukken en werden ze opgenomen in almanakken. \nHet calendarium werd door Guy Marchant bewerkt tot moraalfilosofisch en theologisch-astrologisch traktaat, Compost et Kalendrier des Bergiers (1491), door Thomas van der Noot vertaald en bewerkt als Der scaepherders kalengier (1511).\n\n\n\n\n\n\n\nEen calendarium uit Utrecht (1253). [bron: S. van Bergen [e.a.], Beeldschone boeken: de Middeleeuwen in goud en inkt (2009), p. 34]
********
********In algemene zin is een keur een verordening, meestal opgetekend in een document, waarin bepaalde rechten of privileges werden vastgelegd, zoals de middeleeuwse stadsrechten die werden verleend door een vorst of diens vertegenwoordigers.\nDaarnaast wordt de term in engere zin gebruikt voor kwaliteitsgarantie, zoals het keurmerk voor goud of zilver. Bekend werd het fraai geïllustreerde Keurboek (1363) van de stad Ieper, bestemd voor de destijds bloeiende lakenindustrie aldaar.\nVoorts kan in de wereld van drukkerij en uitgeverij een keur dienen om van de overheid of van kerkelijke instanties toestemming te verkrijgen (nihil obstat) om een tekst openbaar te maken, doorgaans omdat publicatie ervan  niet schadelijk zou zijn voor de staat of de kerk.\n\n\n\n\n\n\n\nKeuren van de stad Leiden uit 1583. [bron: P. van Capelleveen & Cl. de Wolf (red.), Het ideale boek (2010), p. 224].\n\n\n\n\n 
********Term uit de genreleer voor een tekst in verzen (vers-1) die een afgerond geheel vormt. Door de ongelijke lengte van de regels (wit) verschilt het gedicht van het proza. De omvang ervan kan variëren
********Contemporaine benaming voor een kort, kluchtig laat-middeleeuws toneelstuk (14de-15de eeuw). De gemiddelde lengte bedraagt ca. 200 versregels. Het is de vraag of we sotheit en sotternie als een echte genreaanduiding moeten opvatten. Het ligt meer voor de hand om er een aanduiding van de aard van de stof in te zien (vgl. het genus humile of de sermo humilis, volkspreek, sermoen of preek), zoals dat ook het geval lijkt te zijn met abel en met boerde. De term sotternie (sotheit) kennen we alleen uit het handschrift-Van Hulthem, waarin de sotternieën, als komische uitsmijter, volgen op de zgn. abele spelen: Lippijn na Esmoreit, Die buskenblazer na Gloriant, Die hexe na Lanseloet van Denemerken, Rubben na Winter ende someren. Deze verbinding moet, in ieder geval sinds de opname in het handschrift-Van Hulthem, ook in de uitvoeringspraktijk bestaan hebben, getuige het slot van de Gloriant (v. 1140-1142):\nNu swicht ende maect een ghestille!\nDit voerspel es ghedaen,\nMen sal u ene sotternie spelen gaen.\nen van de Lanseloet van Denemerken (v. 950-952):\nNu biddic u allen dat ghi wilt swigen\nOns voerspel dat es ghedaen,\nMen sal u ene sotheit spelen gaen.\n(ed. P. Leendertz jr, Middelnederlandsche dramatische poëzie, 1897
********
********Een spel, wellicht meestal een tafelspel, waarbij men zich verkleedde. P.C. Hooft heeft een ‘Mommerij’ geschreven die ‘in Amsterdam op de foy [= afscheidsmaaltijd] van Monsr. Hovijn gespeelt’ is in 1602 (Gedichten, ed. Leendertz & Stoett, dl. 2, 1900, p. 3-7).
********Nederlandse 17de-eeuwse benaming (ook neepdicht) voor puntige, beknopte gezegden die een zedelijke waarheid uitdrukken en iemand een ‘steek’ of ‘neep’ kunnen geven. Bij uitbreiding een satirisch-hekelend versje waarin op scherpe en geestige wijze met de menselijke dwaasheid de draak wordt gestoken. Het neepdicht is verwant met de gril. Bijv.:\nUrssel, is reyn opghesneukelt\nOm wat schoontjes voor te doen,\nLanck ghekapt, en cleyn van schoen
********Van hout of karton gemaakte plaat die met leer, perkament of een andere stof overtrokken de voor- of achterkant van een boekband vormt en daarmee scharnierend is verbonden. Tot in de 14de eeuw zijn de voor- en achterplatten – ook wel borden genoemd – in het algemeen even groot als het boekblok, daarna worden ze ruimer gesneden en steken ze wat uit over het boekblok.\n\n\n\n\n\n\n\nHet met goud en zilver versierde voorplat van Cicero's Orationum, vol. primum uit de collectie van Bruggeling Marcus Laurinus (1545). [bron: Bibliopolis]
********Benaming uit de 16de eeuw voor de aanhef van de slotstrofe van een rederijkersgedicht, met name de ballade-2 en het refrein-2, oorspronkelijk opgedragen aan de prins van de rederijkerskamer. Doorgaans droeg deze strofe ook ‘prince’ als opschrift, zoals bijv. in het Wilhelmus. Een enkele keer is de laatste strofe van een refrein aan iemand anders opgedragen, bijv. de geliefde of de koningin, die dan met ‘princesse’ wordt aangesproken. De prince is hetzelfde als het envoi, maar dit Franse woord werd in de Nederlanden niet gebruikt.\nAl gauw was de prince niet meer gericht aan de prins van de rederijkerskamer, maar was het een formeel kenmerk van de ballade en het refrein, waarin een variatie op het woord ‘prince’ volstond. Omwille van haar geslacht is het niet erg waarschijnlijk dat Anna Bijns ooit officieel lid is geweest van een rederijkerskamer en daar regelmatig haar werk heeft voorgedragen. In veel gevallen zal zij zich dus ook niet tot de prins van de rederijkerskamer gericht hebben in haar refreinen, die wel een prince bevatten. Ook de aanspreektitel ‘princesse’ lijkt niet gericht tot enige beschermvrouwe
********Term uit de archivistiek voor een staat van in een bepaalde periode te innen belastingaanslagen. Kohieren uit het verleden kunnen een bron zijn voor literair-historisch onderzoek naar de sociale omstandigheden van letterkundigen en boekproducenten. In dit opzicht belangrijke uitgegeven kohieren zijn Amsterdam in 1585 (1941), waarin J.G. van Dillen het Amsterdamse kohier der capitale impositie van 1585 editeert met gegevens over (de familie van) Hooft, H.L. Spiegel en Roemer Visscher, en het Kohier van de personeele quotisatie te Amsterdam over het jaar 1742 (ed. Oldewelt, 2 dln., 1945). 
********Speciale aanduiding (‘kwinkslagen’) bij Pieter Roemer Visscher voor zijn epigrammen of puntdichten, uitgegeven in de bundel Brabbeling (1614). De ruim vierhonderd quicken zijn verdeeld in zeven door hem zo genoemde ‘schocken’ (zestigtallen). De quick kan gezien worden als een berijmde grap of mop. 
********Term voor een vorm van dansmuziek (vaak met blaasinstrumenten: ‘pipers’) die in de tweede helft van de 14de eeuw aan het Franse en Engelse hof in zwang kwam, maar van oorsprong uit het Maas- en Rijnland afkomstig is. Deze muziek werd ook gebruikt voor teksten die gezongen werden, meer speciaal voor balladen met refrein (virelai-balladen) die tot de minnelyriek (liefdeslied) gerekend kunnen worden.\nVeel van deze teksten zijn verloren gegaan omdat ze vaak snel en voor de gelegenheid vervaardigd werden en nauwelijks opgetekend zijn. Een voorbeeld van een rondedans of  hovedans, zoals de rei ook wordt aangeduid, is de virelai-ballade ‘Eyn lyedekin’ in het Haagse liederenhandschrift (Die Haager Liederhandschrift, ed. Kossmann, 1940, nr. 48, p. 64-65).\n\n\n\n\n\n\n\nRondedans in de open lucht op gezongen muziek. Miniatuur uit een handschrift van omstreeks het jaar 1350. [bron: F. Willaert, 'Minneliederen en hofdansen in de veertiende eeuw' in Literatuur 9(1992) 1, p. 12]
********Gedurende de middeleeuwen was het boek der Psalmen (psalm
********Souterliedekens zijn psalmberijmingen op bekende wereldlijke melodieën uit de 16de eeuw, vooral bedoeld als kerklied. Samensteller-vertaler was jonkheer Willem van Zuylen van Nyevelt. De liederen zijn zo getrouw mogelijke berijmingen van Bijbelteksten en bevatten slechts toespelingen op eigentijdse gebeurtenissen voor zover de Bijbelwoorden dat toelieten. Zij zijn een mengeling van oud en nieuw, met de nadruk op het laatste. In 1540 werden de souterliedekens kerkelijk goedgekeurd en in 1556-1557 werden ze opgenomen in de Musyk-boecxkens van Tielmann Susato.\nDe liederen werden in toenemende mate door de katholieke kerk gewantrouwd vanwege het algemene gebruik door hervormingsgezinden, maar nooit op de lijst van verboden boeken (index librorum prohibitorum) geplaatst.\nVan calvinistische zijde had men bezwaren tegen de souterliedekens omdat de corresponderende Bijbeltekst uit de Vulgaat-vertaling naast de liederen werd afgedrukt en omdat men de binding met de Bijbelteksten te zwak vond. Bij hen verschenen dan ook nieuwe psalmberijmingen voor gemeentezang. De eerste waren die van Utenhove en Datheen (1566), later gevolgd door de vertaling van Marnix (1580). De berijming van Datheen werd door de Nationale Synode van Dordrecht (1618-1619) tot officiële versie benoemd en was dit tot 1773. De meest behoudende stromingen binnen de gereformeerde kerk (en dan vooral in Zeeland) gebruiken de berijming van Datheen nog steeds.\nNaast de souterliedekens circuleerden de zogenaamde schriftuurlijke liedekens (schriftuurlijk liedeken), die een uitgesproken hervormd karakter hadden.\n\n\n\n\n\n\n\nTitelpagina van de Souter Liedekens (1540). [bron: A.G.H. Bachrach e.a. (red.), Moderne Encyclopedie van de Wereldliteratuur, dl 9 (19842), p. 70].
********Middelnederlandse benaming voor kort, rijmend verhaal van 180 tot 200 versregels, met een benedengrens van ca. 10 verzen en een bovengrens van ca. 700 verzen. Het genre is nauw verwant aan exempel, parabel en preek en was vooral in de 14de eeuw populair. Sproken werden door rondreizende sprooksprekers voorgedragen en waren voor het publiek op het gehoor te volgen.\nDe inhoud is zowel verhalend als betogend van karakter en mist vaak een lyrische inslag. Meestal dient de sproke impliciet of expliciet een moraalfilosofisch of didactisch doel: de nadruk ligt hierbij op morele waarheden en christelijke of wereldlijke ethiek.\nDe meeste bewaard gebleven sproken stammen uit de literaire wereld rondom het Hollands-Beierse hof (ca. 1350 - ca. 1400) en zijn van Willem van Hildegaersberch (Gedichten van Willem van Hildegaersberch, ed. Bisschop en Verwijs, 1870, ongew. herdr. 1981). Een andere bekende sprookspreker is Augustynken van Dordt.\nSommige sproken worden ook wel notabel genoemd, hoewel het niet duidelijk is of er verschillen tussen beide zijn.
********Contemporaine Middelnederlandse benaming voor een rondreizend voordrager (soms ook schrijver) van relatief korte teksten (sproke). De bekendste (sprook)spreker (ook 'seggher') uit de Middelnederlandse literatuur is meester Willem van Hildegaersberch, wiens carrière tussen 1383 en 1408 gedateerd kan worden. Bekend zijn verder ook Augustijnken, Jan Dille en Jan Bot.\n\n\n\n\n\n\n\nEen sprookspreker (de staande man met de korte groene mantel) bij het tweede huwelijk van Albrecht van Beieren in de Haagse ridderzaal op een schoolplaat van Isings. [bron: D. Hogenelst & F. van Oostrom, Handgeschreven wereld (1995), p. 35].
********Repeterende slotregel(s) die als een refrein-1 iedere strofe van een strofisch gedicht afsluit(en). De stockregel is een kenmerkend verschijnsel in de ballade-2 of het refrein-2 van de rederijkers. Refreinen met een stock van twee regels komen ook voor, maar ze zijn vrij zeldzaam. Een enkele keer komt ook een stock van een halve regel voor.\nDe stockregel bevat het thema van het gedicht, soms in de vorm van een zinspreuk-1 of een motto-1, en is identiek aan de titel van het gedicht. Bij de zogenaamde refreinfeesten van de rederijkers werd de stock vaak van te voren als opdracht opgegeven, zoals gebeurde bij het refreinfeest van Gent (1539) voor een refrein ‘int amoureuze’: ‘Och moghticze spreken, ic ware ghepaeyt’.\nEen voorbeeld van een enkele stokregel is:\nO dood, hoe bitter is uw gedinken\n(’t Is al vrouwenwerk, Refreinen van Anna Bijns, ed. Pleij, 1994, p. 104-108).\n Een voorbeeld van een dubbele stokregel bij Jan van Doesborch is:\nLaet ons drincken laet ons storten,\nAl mindert ons goet ons dagen die corten.\n(ed. Kruyskamp, 1940, dl. 2, p. 212-213)\nOok in de Franse balladen van de 15de eeuw (François Villon) werd zo’n keervers reeds aangewend. In de moderne Nederlandse poëzie komen stokregels slechts sporadisch voor. Zo'n uitzonderlijk voorbeeld is Jan Greshoffs ‘Liefdesverklaring’ (Bij feestelijke gelegenheden, 1928), waar het slotvers van elke strofe, alluderend op Bredero, luidt: ‘Maar ‘t kan verkeren’. \nEen modern refrein werd geschreven door Drs. P., waarvan de stok luidt:\nNu ja, gezondheid is toch ook iets waard.\n(Drs. P. en I. de Wijs, Het rijmschap compleet, 1984, p. 26-30)\nZie ook epifoor.
********Speelplaats of ruimte waar de acteurs de toneelhandeling (drama) verrichten. Sinds de renaissance is dat gewoonlijk een ruimte binnen het theater-1, nl. een podium waarvan de ruimte begrensd wordt door de decors en het voorgordijn. In openluchtvoorstellingen gebruikt men als toneel meestal een verhoging om voor de toeschouwers zichtbaar te zijn. In de middeleeuwen was dat een plankier op tonnen (‘tonneel’) of ook wel een platte wagen (wagenspel). Bovendien werden middeleeuwse drama’s gespeeld in of bij de kerk of aan het hof, waarbij de ruimte in verschillende ‘tonelen’ verdeeld werd, bijv. in hemel en hel of in het oosten en het westen. Een specifieke vorm had het toneel van de rederijkers, het zgn. speelhuis. De daarin gebruikte toneelindeling maakte het middeleeuwse simultaantoneel mogelijk.\nVondel formuleert het in zijn Tooneelschilt of Pleitreede voor het tooneelrecht als volgt:\nHet tooneel is een verheven plat, toegestelt naer den eisch der rolle van de personaedjen, die elck volgens heuren staet ingekleet, en gelijck vermomt, door stemmen en gebaer uitbeelden eene historie, of waerschijnende verzieringe, of klucht, waerdich tot stichtigh vermaeck, in het openbaer, gehoort en gezien te worden.\n(1661, ed. L. Rens, Poëtologisch proza, z.j., p. 121-122) \nHet toneel in deze zin is voor de literatuurwetenschap van belang voorzover er uit de gebruikte ruimte tekstuele en interpretatieve consequenties voortvloeien. Zo kan het voor de interpretatie van de tekst van belang zijn om te weten of een personage op het toneel aanwezig is of vanuit de zaal opkomt, bijv. als vertegenwoordiger van het publiek. Een ander voorbeeld is de vraag of Gijsbrecht van Aemstel in Vondels gelijknamige stuk alleen op het toneel staat of dat hij zijn bekende openingsclaus uitspreekt temidden van een aantal luisterende figuranten. Andere aspecten zijn het onderzoeksterrein van de theaterwetenschap.\nEen grote collectie van documentatiemateriaal en attributen op het gebied van het Nederlandse toneel is ondergebracht in het Theater Instituut Nederland (TIN) in Amsterdam. In België is daarvoor het Vlaams Theater Instituut in Brussel.
********In de 15de en 16de eeuw gebruikelijke benaming voor een tableau vivant, een ‘stomme vertoning’, aanvankelijk vooral van een scène uit de heilsgeschiedenis. De toog kon deel uitmaken van een processie, maar ook van een intocht van een vorst, een blijde inkomst. Een van de eerste wat uitvoeriger beschreven togen is die n.a.v. de intocht van Filips de Goede in Brugge in 1440, toen er te zien waren op \ntallen houcke verscheiden chierate, poorten van triumphe ende costelicke tooghen ghemaect van stomme personagien, beeldewijs, metter inscriptie daer toe dienende.\n(Chronijke van den lande ende graefscepe van Vlaanderen, van jaeren 405 tot 1492, ed. De Jonghe, dl III, 1839, p. 433).\nDe toog was opgesteld in een van drie zijden ingesloten ruimte op een bepaalde locatie of op een wagen. Doorgaans ging het om een stellage met enkele achterschermcompartimenten en eventueel meer dan één verdieping (speelhuis). De voorstelling kon worden toegelicht door een geschreven tekst, maar ook door een explicateur.\nNa verloop van tijd ging de toog meer en meer deel uitmaken van een toneelspel, waarin de personages met pantomime of zelfs gesproken woord deelnamen aan de gehele voorstelling (de zgn. toogspelen). In ongeveer 265 van de ca. 600 bewaard gebleven rederijkersspelen (rederijkers, spel van zinne, esbat(t)ement) komt een toog voor.\n\n\n\n\n\n\n\nTableau vivant van Mozes met de wetstafels, tijdens de intocht van Karel V in Brugge. [bron: R.L. Erenstein (red.), Een theatergeschiedenis der Nederlanden (1996), p. 61]
********Verouderde term uit de archivistiek voor een authentiek afschrift (kopie) van een akte-1. Een niet-geautoriseerde weergave van de tekst van een akte, opgenomen in een andere akte, heet vidimus.
********
********Middeleeuwse benaming voor een aantal feestdagen in de periode van Sint Maarten (11 november) tot Pasen, die, elk met eigen naamgeving en herkomst, naar organisatie en gebruiken de kenmerken bevatten van het eigenlijke vastelavondfeest op de drie dagen voor Aswoensdag: de tijdelijke omkering van de bestaande verhoudingen in de samenleving.\nDe moraal van deze samenleving is bij de vastelavondfeesten in het geding: de bespotting en tijdelijke omkering van alles wat deze moraal nastreeft en creëert, vormt een essentiële bijdrage tot de opbouw en handhaving ervan. Het feest functioneert als gelegenheid om stoom af te blazen: door tijdelijk de bestaande orde om te keren of te loochenen ontstaat een bevrijdende chaos. Deze wanorde laat de feestvierders inzien dat het beter is om de rest van het jaar de wetten en regels van de geordende samenleving zo goed mogelijk na te leven.\nMiddeleeuwse geleerden zien de vastelavondviering als de verchristelijkte voortzetting van de Romeinse Kalendae (nieuwjaarsfeesten) en Saturnalia (17-24 december). Belangrijke aanknopingspunten liggen echter bij Keltisch-Germaanse agrarische culten en de ritualisering daarvan door de christelijke kerk. Uitgangspunt vormen vruchtbaarheidsrituelen bij het opnieuw ontwaken van de natuur na de winter. Dat gaat gepaard met het verjagen van de demonen die de natuur met winterse verschrikkingen gevangen houden, met reiniging van ziekten en zonden en vooral met handelingen in woord en daad die de vruchtbaarheid moeten bevorderen. Het eerste deel van de samenstelling ‘vastelavond’ is etymologisch verwant aan termen die op de vruchtbaarheid betrekking hebben
********De scheiding tussen de twee stollen in de kop van een 13de-eeuws hoofs minnelied-1. De scheiding tusen kop en staart noemt men snede. De vore maakt deel uit van het tripartition. Een Middelnederlands voorbeeld is te vinden in de Strofische gedichten van Hadewijch. 
********Algemeen gebruikte Middelnederlandse benaming voor perkament. Aanvankelijk werd de term gebruikt voor perkament van een zeer goede kwaliteit dat afkomstig zou zijn uit Frankrijk. De betekenisaspecten ‘kwaliteit’ en ‘uit Frankrijk’ zijn echter na verloop van tijd verdwenen, zoals ook de kwalitatieve betekenis van abortief perkament verdween. 
********In de 12de en 13de eeuw betrekkelijk onbetekenende dienstman op het slag- en toernooiveld, maar in de loop van de 14de en 15de eeuw uitgegroeid tot ceremoniemeester en hoeder van ridderlijke eer en taakbesef. De bekendste Middelnederlandse heraut is de heraut Gelre, auteur van o.a. het Wapenboek Gelre.\n\n\n\n\n\n\n\nHeraut Claus Heynenzoon met wapenmantel. [bron: D. Hogenelst & F. van Oostrom, Handgeschreven wereld (1995), p. 111].
********Scènes in het laatmiddeleeuwse toneel, bijvoorbeeld in het mirakelspel, waarin duivels een rol spelen om de mens tot het kwaad te verleiden. Men spreekt daarom ook wel van duivelspel. Doorgaans gaat het om sterk komische taferelen waarin deze duiveltjes een mislukte poging doen om zieltjes voor hun baas Lucifer te winnen en daarbij boertige en scabreuze taal uitslaan.\nDeze duivelscènes hebben vaak tevens de functie om verplaatsingen van de toneellocatie te begeleiden en de ontwikkelingen op het toneel te verlevendigen, bijvoorbeeld omdat ze een publieksfunctie hebben. Ze zijn in die zin vergelijkbaar met de zinnekens. Duvelrijen of duivelspelen komen onder meer voor in de Spiegel der minnen (ca. 1470) van Colijn van Rijssele en in Vanden heilighen sacramente vander Nyeuwervaert (1500) van Jan Smeken.\n\n\n\n\n\n\n\nDuivels zoals die optraden in de zgn. duivelspelen. [bron: R.L. Erenstein (red.), Een theatergeschiedenis der Nederlanden (1996), p. 65].
********Door G. Paris in de 19de eeuw voor het eerst gebruikte verzamelnaam (Fr. amour courtois) voor 12de- en 13de-eeuwse (literaire) opvattingen over de (buitenechtelijke) liefde tussen man en vrouw. Het begrip ‘hoofse liefde’ werd in de middeleeuwen niet of nauwelijks als zodanig gekend
********Moderne verzamelnaam voor middeleeuwse lyrische, epische en dramatische werken bestemd voor een adellijk publiek die als voornaamste thema de hoofse liefde hebben. Voorzichtigheid is echter geboden bij het gebruik van deze term: in de 19de en 20ste eeuw werden aan het begrip ‘hoofs’ connotaties toegevoegd die voor de middeleeuwse mens onbegrijpelijk zouden zijn. In de middeleeuwse literatuur is iemand al hoofs als hij zich sociaal aangepast gedraagt. Hoofsheid is een sociale gedragscode, die er op gericht is individuen in harmonie te laten samenleven
********
********Laatmiddeleeuwse benaming voor aan lager wal geraakte mensen zonder vaste woon- of verblijfplaats, rondtrekkend proletariaat, zwervers en landlopers. In de iconografie zijn de Aernoutsbroeders herkenbaar aan de netten die zij dragen, vandaar het synoniem nettenboeven. De benaming ‘varende luyden’ dateert uit de 20ste eeuw. De Aernoutsbroeders moeten niet verward worden met andere rondtrekkende middeleeuwers als vaganten of goliarden. \nAls gevolg van de verslechterende economie in de 15de en 16de eeuw ontstond er in de steden een armoedeprobleem dat de burgerij boven het hoofd groeide. Onder invloed hiervan werden er binnen en door de burgerij teksten geschreven, waarin gesuggereerd werd dat de betrokkenen hun armoede volledig aan zichzelf te wijten hadden, of waarin hun zwervend bestaan als een bewuste keuze werd voorgesteld. Deze teksten hebben vaak segregatie of deportatie tot onderwerp: allen die overbodig zijn of niet in hun eigen levensonderhoud kunnen voorzien, worden opgeroepen zich te verzamelen op het schip van sinte Heb-niet of sinte Rein-uut of een wagen (‘Vanden langhen wagen met zijn lichte vracht’) om weggevoerd te worden dan wel zich ergens heen te begeven (‘Van dat Luye leckerlant’). Een aantal van deze teksten bleef bewaard in de 16de-eeuwse bundel Veelderhande geneuchlijcke dichten, tafelspelen ende refereynen (ed. Mij. van Ned. Letterk., 1971).\n\n\n\n\n\n\n\n Groep musicerende en dansende Aernoutsbroeders. [bron: D.Th. Enklaar, Varende luyden (19753), t.o. p. 144].
********Een populaire, humoristische dichtvorm van Engelse oorsprong, behorend tot het genre van het light verse. Het is een puntdicht (epigram) van vijf regels met het rijmschema aabba. Behalve door het rijm zijn de verzen ook door het ritme in twee groepen verdeeld. De verzen 1, 2 en 5 hebben drie heffingen, vaak met anapest of amfibrachys, de verzen 3 en 4 hebben twee heffingen. De eerste regel bevat vaak een plaatsaanduiding (Limerick is een Ierse stad). De tweede regel bevat dikwijls een rijmgever die door vorm en/of inhoud botst met de rijmvrager van de eerste regel. De vermakelijke situate krijgt in de slotregel een onverwachte komische wending, zodat het geheel in functie van die pointe komt te staan. Wat dit laatste betreft verschillen de tegenwoordige limericks grondig van de oorspronkelijke (voor het eerst terug te vinden in 1820)
********Term ontleend aan de 17de-eeuwse literaire kritiek ter aanduiding van hoogdravende dichterlijke taal. Door toedoen van theorie en praktijk van het classicisme wordt parnastaal in de 19de eeuw de negatieve aanduiding voor een type literair taalgebruik dat de ware verhevenheid heeft ingeruild voor quasi-verhevenheid. De oorzaak ervan zou zijn dat men op een - in de tijd der romantiek als ‘slaafs’ ervaren - wijze de wet volgt. Daaruit zou resulteren dat de retorica plaats maakt voor retoriek en dat originaliteit verdwijnt.\nZie ook Parnassus.
********Inlichting die (met name in de 17de eeuw) door een auteur gegeven wordt aan de lezer of een bepaalde categorie lezers. Een dergelijk bericht komt overeen met de huidige inleiding en/of het voorwoord, waarin werkwijze en doelstelling toegelicht en verantwoord worden. Als aanhef wordt ook gebruikt ‘Tot den leser’, ‘Aen den leser’ of ‘Voorrede’.\nJ. van den Vondel heeft bij enkele drama's een berecht opgenomen. Bij Lucifer (1654) een ‘Berecht aen alle kunstgenooten, en begunstigers der tooneelspelen’, bij Salmoneus (1657) een ‘Berecht aen alle kunstgenooten en voorstanders van den Schouburgh’ en bij Jeptha (1659) een ‘Berecht aen de begunstelingen der toneelkunste’.
********Term uit de toneelwereld voor het laatste woord binnen een claus van een acteur dat voor de volgende acteur het sein is om met zijn passage te beginnen. Al gedurende de middeleeuwen (abel spel) is het gebruikelijk dat de eerste regel van een nieuwe claus op de slotregel van de vorige claus rijmt. Acteurs beschikten vroeger vaak alleen over hun eigen uitgeschreven rol, waarin de wachtclausen (een woord of een zin) van de andere acteurs waren aangegeven. Omdat het vermoeden bestaat dat sommige drukken van toneelstukken uit de 16de en 17de eeuw vervaardigd zijn vanaf de verzamelde rollen van de spelers, zou het voorkomen van wachtclausen tot tekstbederf hebben kunnen leiden.
********
********De knipzang (ook knipvers) is een bijzonder geval van de velddeun, nl. een erotisch-arcadisch sneeuwbalgedicht van zeventien auteurs dat aansluit op P.C. Hoofts Veltdeuntjen (1611) met de beginregel ‘Rosemondt die lach en sliep’ (Gedichten, ed. Stoett, 1899, p. 110) en dat varieert op het woord ‘knippen’ (= knijpen
********
********Term uit de genreleer voor een door P.A. de Genestet zo genoemd type gedichten van hemzelf (Leekedichtjes, 1860). De lekendichtjes zijn al dan niet in strofen, ze variëren in lengte van twee tot tachtig verzen en ze handelen in directe bewoordingen over filosofische en theologische vragen zoals ze beschouwd worden door de niet-vakman, de gemiddelde Hollandse burger van de 19de eeuw. Een voorbeeld is het volgende gedicht ‘Individualiteit’:\n‘Wees u-zelf’ zei ik tot iemand
********Term uit de drukkerswereld voor zetsel dat in wanorde is geraakt. In pastei gevallen zetsel betekent een flinke schadepost omdat het lettermateriaal eigenlijk alleen nog geschikt is voor de smeltpot. Het kan niet opnieuw gedistribueerd worden over de letterkasten, want dat gebeurt immers op basis van het lezen van het zetsel en niet door ieder letterstaafje afzonderlijk te identificeren.
********Geestelijke liederen uit het begin van de reformatie die als de oudste protestants-christelijke letterkunde kunnen worden beschouwd. Het schriftuurlijk liedeken of suverlijc lied verwoordt vaak gemoedsbewegingen die in het verborgene werden beleefd.\nVanaf ca. 1520 werden de zgn. conventikels gehouden: kleine bijeenkomsten bij particulieren, waarbij de Bijbel door geestelijken en leken werd gelezen en verklaard, en waar nieuwe liederen werden gezongen. De bezoekers bezochten op zondag gewoon de mis.\nDe schriftuurlijke liedekens waren de hele 16de eeuw erg populair. De oudst bekende druk is Veelderhande liedekens uit 1556. De liederen dienden als uiting van protest, als medium ter verspreiding van Bijbelkennis en de ideeën van de hervorming, en ze versterkten de onderlinge band tussen de gelovigen. Het zingen of bezitten van deze teksten was streng verboden en in strijd met de dogma’s van de katholieke kerk. Boekverbranding, geseling, gevangenis- en doodstraf wegens ketterij waren de gevolgen. Het is bekend dat doopsgezinden (doopsgezinde literatuur) hun liederen, behalve bij hun samenkomsten, ook op straat, in de gevangenis en tijdens terechtstellingen zongen.\nDe schriftuurlijke liedekens richtten zich inhoudelijk naar de Schrift
********Verzamelnaam voor een groep Duitse epische gedichten uit de 12de en 13de eeuw. Het genre neemt een eigen plaats in tussen de geestelijke literatuur en hoofse romans door de aanwezigheid van bepaalde stofelementen, motieven en stilistische kenmerken en een lossere structuur. Kenmerkend zijn bovendien een wereldse houding, de aanwezigheid van humor en een nauwere band tussen dichter en publiek. Als men zich bij de definiëring niet beperkt tot de 12de en 13de eeuw, valt ook de poëzie van Aernoutsbroeders en vaganten onder de speelmanspoëzie.\n\n\n\n\n\n\n\nPagina uit de tekst (15e eeuw). [bron: A.G.H. Bachrach e.a. (red.), Moderne Encyclopedie van de Wereldliteratuur, dl 9 (19842), p. 105].
********Stapelspelen horen tot het niet-klassieke drama van de renaissance. Een stapelspel is een op een novelle gebaseerd meerdelig toneelstuk, een dramatische cyclus van verscheidene delen onder één titel, waarbij elk deel een eigen titelpagina, een eigen lijst van personages en soms een eigen genreaanduiding heeft. De eerste delen hebben altijd een open eind
********Letterwoord uit de bibliotheekwereld, eerder UGI genaamd, en sinds 2002 vervangen door de NUR. De NUGI is een decimaal systeem voor de indeling van publicaties naar hun ‘genre’, ontworpen door het Documentatiecentrum van de Stichting Speurwerk betreffende het Boek. In 1985 werd een voorstel gedaan voor een codering met vier cijfers, maar dit voorstel werd kort daarop teruggedraaid ten gunste van een driecijferige code. Vanaf 1987 moesten alle producten die via het Centraal Boekhuis verspreid werden of bij het wettelijk depot werden aangemeld van een NUGI-codering worden voorzien. Dit gebeurde op voorstel van de uitgever bij de bibliografische gegevens als ISBN en CIP op de verso-zijde van het titelblad en/of op het achterplat van het boek, opdat op grond daarvan de boekhandelaar het boek snel kon plaatsen bij andere boeken van dezelfde rubriek. De NUGI-code heeft dus een ander doel dan de UDC en de SISO.\nDe NUGI telt ruim 350 rubrieken en is onderverdeeld in een hoofdschema voor de algemene, professionele en wetenschappelijke uitgaven, en drie subschema's voor non-books, videoproducties en educatieve uitgaven. De 200-rubriek betreft kinderboeken
********Het letterwoord NUR staat voor Nederlandstalige Uniforme Rubrieksindeling en vervangt sinds april 2002 de NUGI (Nederlandse Uniforme Genre Indeling). Het verwijst naar een instrument dat uniformisering beoogt in de registratie van boeken en dit vooral met het oog op de marketingsituatie. De NUR-code, die toegekend wordt door de uitgever, bestaat uit een rubrieksindeling (hoofd- en subrubrieken) in een driecijferige code. Alle hoofdrubrieken, meestal ‘rubriek x algemeen’ genoemd, eindigen op een ‘0’. Subrubrieken eindigen op een cijfer van 1 tot 9. Voldoet geen van de bestaande subrubrieken dan valt men terug op een hoofdrubriek. De NUR-code is verplicht voor alle Nederlandstalige publicaties of andere uitgeefproducten (bijv. computerprogramma’s). Door de marketinggerichte opzet verschilt de NUR-code van bibliografische classificatiesystemen zoals UDC (Universele Decimale Classificatie, uitgewerkt voor wetenschappelijke bibliotheken) of het eenvoudigere SISO (Schema voor de Indeling van de Systematische catalogus in Openbare Bibliotheken), met rubrieken gaande van 000 (algemeen) tot en met 950-990 (land- en volkenkunde). NUR wil in de eerste plaats het publicatieaanbod en de marktevolutie ervan doorzichtig maken voor de branche (de codes worden gebruikt voor statistisch onderzoek), en voor de individuele betrokkenen (uitgevers, boekhandelaren) die hun uitgeefbeleid en hun aankooppolitiek daardoor beter kunnen profileren. Onrechtstreeks komt deze service ook ten goede aan de openbare bibliotheken, ook al is NUR slechts ten dele compatibel met de bibliografische classificatiesystemen. Met betrekking tot de literatuur maakt NUR een onderscheid tussen boeken voor kinderen en volwassenen en tussen fictie en literaire non-fictie. Voor deze laatste gelden de algemene rubrieksnummers 300 tot 370. Bijv. 300: literaire fictie, 320: literaire non-fictie
********
********Provençaalse dichtvorm beoefend door de troubadours. Formeel weinig beregeld, onderscheidt dit druk beoefende genre zich van de (lyrische) canso door een sterk satirische inslag, waarbij vooral politieke kwesties en/of individuen gehekeld worden. De Noord-Franse variant noemt men serventois, de Italiaanse serventese
********Oorspronkelijk de Zuid-Franse minnedichters uit de middeleeuwen (11de-13de eeuw). Men beschouwt de troubadour als de Occitaanse tegenhanger van de Noord-Franse trouvère, o.m. op basis van een etymologische verwantschap (‘trouver’ = vinden, dichten), hoewel de trouvères tot een wat latere periode behoren. Verder moet men de troubadour, die tekst en muziek vervaardigde, onderscheiden van de chanteur en de jongleur, wier rol meestal beperkt bleef tot de uitvoering. De troubadours worden onderscheiden in 1) trobar leu (helder en begrijpelijk), 2) trobar clus (duister en hermetisch) en 3) trobar ric (gekunsteld). Beroemde representanten van deze drie categorieën zijn respectievelijk Bernard de Ventadour, Raimbaut d'Orange en Arnaut Daniel.\nDe troubadourslyriek staat in een erg nauwe relatie tot de ontwikkeling van de Occitaanse cultuur, waarvan zij een typisch product kan worden genoemd. Hoofdthema van die poëzie is de hoofse liefde (fin'amors
********In 1967 hebben besturen van academische onderwijsinstellingen in de staat Ohio in de VS het Ohio College Library Center (OCLC) opgericht. Het doel was een geautomatiseerd systeem te ontwikkelen waarmee de academische bibliotheken van Ohio bronnen konden delen en kosten konden verlagen. \nIn 1977 voerden de OCLC-leden van Ohio wijzigingen door in de organisatiestructuur, waardoor bibliotheken buiten Ohio lid konden worden en konden deelnemen aan de verkiezing van de Board of Trustees. Het Ohio College Library Center werd OCLC Inc. In 1981 kreeg de onderneming de wettelijke naam 'OCLC Online Computer Library Center, Inc'. Sinds 2010 is dat officieel alleen nog OCLC, Inc en bedient OCLC meer dan 72.000 academische en andere bibliotheken in de VS en 171 landen ter wereld.\nIn 2000 nam OCLC Inc een meerderheidsaandeel in het Nederlandse Pica. Onder de naam OCLC PICA begon het bedrijf met de vertegenwoordiging van OCLC-diensten in Europa. In 2007 nam OCLC de resterende aandelen in OCLC PICA over en fuseerde de organisatie met die van OCLC.\nOCLC levert in Nederland de volgende diensten. Met het GGC (Gemeenschappelijk Geautomatiseerd Catalogiseersysteem) kunnen bibliotheken in één gemeenschappelijke database werken aan het onderhoud van hun catalogi. Deze samenwerking is gebaseerd op het principe dat een titelbeschrijving slechts één keer wordt ingevoerd en daarna door alle bibliotheken gebruikt kan worden. Om de noodzaak tot het maken van nieuwe titelbeschrijvingen tot een minimum te beperken wordt in het GGC online toegang geboden tot WorldCat waaruit titelbeschrijvingen met één druk op de knop naar het GGC gekopieerd kunnen worden.\nDe gemeenschappelijke database die met het GGC wordt opgebouwd en onderhouden wordt aan gebruikers ter beschikking gesteld als NCC, de Nederlandse Centrale Catalogus. De NCC bevatte in 2010 ongeveer 15 miljoen titelbeschrijvingen waaraan de bibliotheken ruim 25 miljoen bezitgegevens hebben toegevoegd. Het IBL-systeem (InterBibliothecair Leenverkeer) is gekoppeld aan de NCC en wordt gebruikt voor de administratie van kopie- en leenaanvragen. \nPiCarta is de eindgebruikertoegang tot de Gemeenschappelijke Infrastructuur. Het hart van de PiCarta-database wordt gevormd door de NCC. Daaraan gekoppeld zijn ruim 70 miljoen titelbeschrijvingen van tijdschriftartikelen uit ongeveer 13.000 voornamelijk wetenschappelijke tijdschriften. Behalve toegang tot deze database biedt PiCarta eindgebruikers de mogelijkheid voor het indienen van kopie- en leenaanvragen die rechtstreeks worden doorgesluisd naar het IBL-systeem.
********Franse term die ook als leenwoord in het Nederlands gebruikt wordt als synoniem voor woordspeling. Sommigen beperken de toepassing ervan tot woordspelingen die louter op klankovereenkomst gebaseerd zijn, anderen gebruiken het woord in een algemene zin.\nDe calembour kan o.m. berusten op contaminatie van elementen van bestaande woorden, als in Huizinga’s ‘meer- en minderkoetkekoet’ uit zijn gedicht ‘De oerbosbrand’ in Olivier en Adriaan (z.j., p. 48). Huygens maakt gebruik van klankovereenkomst in zijn puntdicht ‘Dubbele Neel’:\nNeel had haar vrijers en haar man,\ngelijk dat menig vrouwtje kan.\nDe man zei: immers kind, wij zijn wel met elkander.\nOch ja, zei ze, ik altijd
********Een in versvorm gestelde scheldwedstrijd. Een voorbeeld is de heftige wisseling van verwijten tussen de boodschapper van de Vikings en Byrhtnoth, de leider van de Engelsen, in het Oudengelse gedicht The battle of Maldon (laat-10de eeuw). De flyting treft men vooral aan in de Oud- en Middelengelse literatuur. De Schotse dichters uit de 15de en 16de eeuw waren enthousiaste beoefenaars van het genre.
********Hoogdravend en gezwollen taalgebruik dat een sterk overdreven en vaak hol klinkend effect heeft op de lezer. Gerrit van der Linde (alias De Schoolmeester) maakt er met een humoristisch effect veelvuldig gebruik van in zijn diergedichten. Een goed voorbeeld is te vinden in zijn 'proeve van dichterlijke vlucht' onder de titel Apollo:\n't Gaat wel! Ik voel mijn borst, het aardsch gewelf ontvaren,\nOp Godentoon gestemd, Homerus evenaren!\nJa! 'k zing dien phebus, wiens vergulde zonkaros\nDe ethertrans ontgloeit en hult in zilv'ren dos!\nDie 't schuimend tweespan ment langs Amethysten banen,\nMet Hermelijn omzoomd de kristallijnen tranen,\nAurora's oog ontglipt, in gouden schalen vangt\nWanneer zijn gloeiende arm het nachtfloers openhangt!\n[enz.]\n(Gedichten van de Schoolmeester, 19304, p. 43-44)\nIn bombast wordt dikwijls gebruik gemaakt van overdrijving d.m.v. de hyperbool. Er is duidelijk verwantschap met de Duitse term Schwulst, waarmee het overladen en gekunstelde taalgebruik van de late barok wordt gekenschetst.
********Een 12de- of 13de-eeuws Oudfrans verhaal in paarsgewijs rijmende verzen van acht lettergrepen. De vraag wat een lai precies is, is nog nooit tot ieders tevredenheid beantwoord. Het onderscheid tussen lai en fabliau is niet volkomen duidelijk, omdat dit laatste genre ook gedefinieerd wordt als een 13de-eeuws verhaal in paarsgewijs rijmende achtlettergrepige verzen. Om dit probleem te omzeilen, betrekt men de inhoud bij de definitie: lais zijn hoofs en sprookjesachtig, fabliaux zijn eerder grofkomisch en boertig. In middeleeuwse handschriften komen beide genres regelmatig naast elkaar voor.\nDe bekendste lais zijn de twaalf verhalen die rond 1170 geschreven zijn door Marie de France. Daarnaast is er nog een aantal lais van andere auteurs overgeleverd. In de lais van Marie de France is er sprake van twee soorten: ten eerste de geschreven, ons overgeleverde verhalen in het Oudfrans (ook lais narratifs genoemd), ten tweede de gezongen, lyrische teksten van ‘Bretonse’, d.w.z. Keltische oorsprong, waarop de auteur het verhaal gebaseerd zegt te hebben. Het is onbekend of deze orale bronnen werkelijk bestaan hebben: voor veel 12de-eeuwse auteurs was het een retorische topos om zich te beroepen op een oude, dus goede traditie. Men zocht naar een autoriteit om het eigen werk meer gewicht te geven.\nAnderzijds is er ook een ‘lai lyrique’, een dichtvorm uit de middeleeuwse Franse literatuur die ontstaan zou zijn uit de Latijnse sequentia. Het betreft meestal gedichten met formeel van elkaar verschillende strofen die elk op een andere melodie werden gezongen, bijv. de Lais et Descorts uit de 13de eeuw. In de 14de eeuw ten slotte wordt de naam lai ook gebruikt voor twaalf-strofische gedichten waarvan elke strofe op twee rijmen is gebouwd en die uit twee delen met een gelijk rijm- en metrumschema bestaan, bijv. de Lais van Guillaume de Machault (vóór 1377).\nDe auteurs van verhalende lais hadden de gewoonte om te verwijzen naar de matière de Bretagne (= Frans Bretagne, Cornwall en Wales). Dit betekent meestal dat het verhaal zich afspeelt in een sprookjesachtige, van oorsprong Keltische wereld (Brits-Keltische roman), met dolende ridders, feeën, reuzen, dwergen, magische bronnen, betoverde kastelen enz. Deze wereld wordt vaak in verband gebracht met koning Arthur (Arthurepiek), hoewel deze slechts in enkele verhalen een rol speelt.
********Verzamelnaam voor allen die in de middeleeuwse samenleving voor amusement zorgen: acrobaten, dansers, zangers, berentemmers enz. De term is in zekere zin synoniem aan begrippen als jongleur en joculator
********Archiefterm voor een voor algemene bekendmaking bestemde verordening, uitgevaardigd onder een opgedrukt zegel, eertijds een plakkert of plakkaat genoemd. Vanaf de 16de tot de 19de eeuw werd de term gereserveerd voor overheidsverordeningen. Verzamelingen van plakkaten zijn per gewest bijeengebracht in de zogenaamde plakkaatboeken. Bekend is het Plakkaat van Verlatinghe van 26 juli 1581 door de Staten-Generaal als antwoord op de apologie van Willem van Oranje waarbij Filips II van de heerschappij over zijn Nederlandse gewesten vervallen werd verklaard.\n\n\n\n\n\n\n\nEen plakkaat tegen de verspreiding van verboden boeken (1544). [bron: Bibliopolis]
********Term uit de archivistiek voor een verzoekschrift – ook aangeduid als request of requisitie – aan een met gezag bekleed persoon of instelling. Rekesten werden gewoonlijk via een notaris in de juiste vorm gegoten. Zo kan men in de notariële archieven tal van verzoekschriften van boekverkopers aantreffen die privilege aanvragen voor door hen uit te geven boeken.\nBijv.: Op 13 juli 1661 vraagt de Amsterdamse graveur Jacobus van Meurs via de notaris octrooi aan voor zijn uitgave Afbeelding van 't oude Romen en Afbeeldinge van 't nieu Romen aan de Staten van Holland:\nGeeft met aller behoorlijcker eerbiedinge te kennen, Iacobus van Meurs plaetsnijder binnen Amsterdam, U Edele Grootmogende ootmoedige Suppliant, hoe dat hij heeft bij den anderen compleet gesoght ende verkregen, oock doen drucken de beschrijvinge ende verhandelinge van out ende nieut Romen [...]\n(Amsterdam Stadsarchief, Not. Arch. 2832, p. 484)\nSamen met Frederik van Eeden, Gerard van Hulzen e.a. schrijft Louis Couperus in 1920 een rekest aan de Minister van Onderwijs, Kunsten en Wetenschappen waarin een verbetering van de sociale positie en de honorering van letterkundigen wordt bepleit. 
********Esopet is de naam van een verzameling Middelnederlandse dierfabels uit de tweede helft van de 13de eeuw, geïnspireerd op de fabels van de Griekse dichter Aesopus. Het enig bekende handschrift van de Esopet berust in de Universteitsbibliotheek van Leiden: hs. Letterk. 191-3. De term ‘esopet’ werd en wordt overigens veralgemenend gebruikt als synoniem voor een fabelverzameling (al of niet met teksten van Aesopus).
********Keltische (hof)dichter van o.a. epische stof. De fili (meervoud: filid) was als dichter-geleerde de belangrijkste vertegenwoordiger van de Keltische intelligentsia. Hij was de drager van de literaire en geleerde tradities en de bewaarder van de stambomen van de vooraanstaande families en van de verhalen over de heldendaden van de voorvaderen. Zijn status was aanzienlijk hoger dan die van de bard, die verantwoordelijk was voor de lyriek. Hoe hoog de status van de fili was, blijkt uit het feit dat hij optrad als beoordelaar van de vorst. Hij was de maker van de lofdichten en van de tegenhanger daarvan, de satire. De satire was een gevreesd wapen in een samenleving waarin eer centraal stond. Tot op zekere hoogte zijn de fili en de bard vergelijkbaar met de Noord-Germaanse skald en de Zuid-Germaanse skop.
********In de Oudgermaanse poëzie: een dichterlijke omschrijving (perifrase) die bestaat uit een figuurlijke, min of meer complexe of vage aanduiding die in plaats van een bedoelde persoon, een zaak of een begrip gesteld wordt. Hoewel sommige kenningen een hoge originaliteitswaarde hadden, eindigden ze vaak in het repertorium vaste wendingen (zgn. formules) van de dichters (orale literatuur). Naar de vorm bestaan ze doorgaans uit een genitief-constructie (bijv. ‘rivier van het lijk’ = ‘bloed’) of een samengesteld woord (bijv. ‘walvissenweg’ = ‘zee’). Naar de betekenis berusten ze op een vaak op een metafoor (bijv. ‘paard van de zee’ = ‘schip’). Maar ook andere betekenisverbanden zijn mogelijk
********Runen zijn Oudgermaanse lettertekens, vaak geassocieerd met mysterie en magie. Het runenalfabet, futhark genoemd naar de eerste zes letters (th is één letter), bestond in Scandinavië uit 24 tekens, in Engeland uit 29. Aan de basis van het tekensysteem zou vermoedelijk het Griekse of het Romeinse alfabet liggen dat, naar men vermoedt, door de Germanen aangepast werd om het in hout of op duurzame materialen te kunnen kerven.\nDrie strofische gedichten, een Oudengels (8ste eeuw), een Noors (13de eeuw) en een IJslands (15de eeuw), die de namen van de runen verklaren, worden runenliederen genoemd. Ze zijn op de eerste plaats mnemotechnisch, maar tonen wel aan hoe de runentekens werden aangeleerd en geduid.\n\n\n\n\n\n\n\nRunen in de 'Codex runicus Armanag' (13de eeuw). [bron: K.F. Treebus, Tekstwijzer (19884), p. 28]
********Oorspronkelijk Oudijslands prozaverhaal, meestal anoniem en behorend tot de orale literatuur. De saga’s werden opgetekend van de 12de tot de 14de eeuw en zijn te beschouwen als historie én fictie. Het genre ontstond op instigatie van de kerk, die het volk van ijdele vermaken als dansen en sterke verhalen vertellen wilde afhouden, en in plaats daarvan meer verantwoord materiaal aanbood. De oudste saga’s, de zgn. ‘fornaldarsaga’s’ beschrijven legendarische tijden en helden en bezitten weinig historische basis (bijv. de Völsunga saga). Daarnaast zijn er ‘familiesaga’s’ waarin het leven van de IJslanders getekend wordt die tussen 930 en 1030 het eiland koloniseerden (Landnámábok) en de lotgevallen van de oudste bewoners en hun onderlinge familierelaties. Maar al snel breidde het genre zich uit tot de biografieën van vorsten (Heimskringla), reisverhalen (Vinland saga), fictie en vermaak. De bloeitijd van de saga ligt tussen 1230 en 1280. Hoogtepunten uit die tijd zijn de Egils saga, Laxdaela saga en Njals saga, in welke teksten de bloedwraak een belangrijk thema is. Wat dichter bij het Middelnederlands ligt een aparte groep van in de 12de en 13de eeuw in het Oudnoors vertaalde verhalen zoals Alexanders saga en Karlamagnus saga. Zie ook Edda.\nTegenwoordig wordt de benaming ook gebruikt voor een verhaal dat als een roman fleuve of als cyclusroman het leven tekent van een grote, zich over verscheidene generaties uitstrekkende familie
********Samen met de kenningen behoren de heiti tot het poëtische arsenaal van de skalden (9de-14de eeuw). Het betreft metaforisch gebruikte woorden zoals  'valdr' = koning (eigenlijk: de heersende) 'freki' = wolf (eigenlijk de gierige). De belangrijkste Oudnoorse heiti werden verzameld door Snorri Turluson in de Prosa-Edda. 
********Germaanse hofdichter of hofzanger, wiens functie zich het beste laat vergelijken met de Keltische bard. De Noord-Germaanse (IJsland, Scandinavië) benaming is ‘skald’, de Zuid-Germaanse ‘skop’. De skald verheerlijkte de heldendaden van zijn vorst. Later werden ook andere helden en heiligen bezongen. De skalden opereerden tussen de 9de en de 14de eeuw. Hun poëzie is ingewikkeld en maakt gebruik van kunstige, omschrijvende beeldspraak (kenning), van archaïserende taal (heiti) en van complexe versbouw met staf- en binnenrijmen. Zie ook Edda.\n\n\n\n\n\n\n\nBeroemde IJslandse skald: Egill Skallagrímsson. [bron: A.G.H. Bachrach e.a.(red.), Moderne Encyclopedie van de Wereldliteratuur, dl 10 (19842), p. 321].
********Hoofdfiguren uit de Oudrussische, mondeling overgeleverde heldenliederen (bylinen) over historische gebeurtenissen uit de 11de eeuw.  De bogatyri waren helden die meestal behoorden tot de kring van vorst Vladimir (978-1015).
********Perzische benaming voor een bundel gedichten afkomstig van één enkele hand en dikwijls gerangschikt in alfabetische volgorde. Sommige divans zijn beroemd gebleven, vooral die van mystieke auteurs zoals Hallaj (857-922) of Djalâl ud Dîn, genaamd Rûmi (1207-1273), of van Hafiz (14de eeuw), de grootste lyricus van de Perzische literatuur. Deze laatste heeft de West-östlicher Divan (1819) van Goethe geïnspireerd, de meest bekende ‘divan’ in de westerse literatuur.\n\n\n\n\n\n\n\nPagina uit de divan van Hafiz in een Perzisch handschrift. [bron: A.G.H. Bachrach e.a.(red.), Moderne Encyclopedie van de Wereldliteratuur, dl 4 (19802), t.o. p. 160].
********Japans poppenspel, in zijn oudste vorm ook jōruri ('verhalend zingen') genaamd. De poppen, die meer dan één meter groot zijn, worden elk door drie mannen bespeeld, die meestal een zwarte kap dragen om het publiek niet te storen. Bunraku wordt op een brede scène met uitgewerkte decors opgevoerd, zodat het meer op toneel dan op poppenspel gelijkt. De teksten worden bijzonder expressief vertolkt door een terzijde gezeten verteller, die bijgestaan wordt door één of meer muzikanten. De bekendste Japanse toneelschrijver, Chikamatsu Monzaemon (1653-1725), begon zijn carrière met stukken voor het poppentheater.  Zie ook kabuki.
********Type van melancholisch levenslied, soms beschreven als het Portugese equivalent van de blues. De fado ontstond vermoedelijk in de straten van Lissabon in de eerste helft van de 19de eeuw, groeide geleidelijk uit tot een respectabele ‘nationale’ liedvorm in Portugal, en kan sinds enige tijd ook op internationale belangstelling rekenen. Maria Severa Onofriana (1820-1846), een prostituee met uniek zangtalent, en Amália Rodrigues (1920-1999), de ‘koningin van de fado’, waren legendarische zangeressen die bijdroegen tot de populariteit van het genre en de mythe-vorming errond. De liederen kunnen allerlei thema’s bezingen (er zijn heel wat subgenres) maar delen doorgaans een sfeer van weemoed en onvervuld verlangen. Soms worden bestaande teksten van bekende dichters op muziek gezet. Zo werden fadogedichten van J.J. Slauerhoff gezongen door Cristina Branco en opgenomen op de CD Cristina Branco canta Slauerhoff (2000).
********Term ter aanduiding van het vage en bitterzoete liefdesgevoel dat ontstaat door verwijdering of vertrek van de geliefde in ruimte of tijd en waarvan weemoedige, maar zoete en fijngevoelige overdenkingen het gevolg zijn. Het woord is eigenlijk onvertaalbaar, maar is kenmerkend voor een genre melancholische poëzie dat – vaak in navolging van de Portugese dichter Louis de Camŏes (1524-1580) – in de literatuur sterk opgeld heeft gedaan. In de Nederlandse literatuur werd het genre beoefend door J.J. Slauerhoff, die een afdeling van zijn bundel Soleares (1932) de titel ‘Saudades’ gaf en zelfs de hele bundel aanvankelijk zo genoemd wilde zien.
********Nieuw gevormde term van jeugdauteur Paul van Loon om (zijn eigen) griezelverhalen met een ironische of grappige ondertoon te benoemen. 
********
********Pica is in 1969 opgericht in Leiden, als organisatie van samenwerkende bibliotheken, met als doel om de catalogiseeractiviteiten te automatiseren van de deelnemende Nederlandse wetenschappelijke bibliotheken. Pica concentreerde zich aanvankelijk op twee hoofdactiviteiten: automatiseren van bibliotheken en ontwikkelen van online informatiediensten voor eindgebruikers in Nederland. \nHet Online Retrieval System (ORS) bood toegang tot een groot aantal databases, zoals Online Contents met ontsluiting van artikelen uit duizenden tijdschriften
********Term uit de bibliografie voor de bibliografische gegevens die verspreid worden voordat de publicatie waarop ze betrekking hebben verschenen is. Dat kunnen folders zijn van uitgever en boekhandelaar, de meer officiële beschrijvingen van de indertijd door de Koninklijke Bibliotheek uitgegeven prospectieve catalogus CIP, maar ook bijv. overzichten van lopend wetenschappelijk onderzoek en proefschriften in voorbereiding, zoals die regelmatig gepubliceerd werden in het tijdschrift Dokumentaal, later in Neder-L. Achteraf blijkt vaak dat de aldus verstrekte informatie niet altijd juist is, omdat bepaalde publicaties toch niet verschijnen (ghost) of onder een andere titel.
********Episch genre uit de Oudrussische letterkunde. De term verwijst naar verhalende teksten waarin een subjectieve verteltrant domineert. Slovo stond tegenover povest dat verwees naar verhalende teksten die iets op een objectiverende wijze beschrijven. 
********Funeraire klaagzang uit de Oudprovençaalse literatuur die enige overeenkomst vertoont met de sirvente(s) en de canso. In een planh wordt de dood van een belangrijke persoon, doorgaans de mecenas van de dichter, of van een geliefde of intieme vriend, betreurd. De dichtvorm bestaat uit enkele vaste en geconventionaliseerde onderdelen: hyperbolische lofzangen op de vele kwaliteiten van de overledene (hij/zij was uitzonderlijk genereus, gracieus, ridderlijk, wijs, dapper, enz.), de uitdrukking van het verdriet van de dichter om het verlies en een gebed voor de zielenrust. Enkele van de bekendste onder de zowat 40 overgeleverde planhs zijn van Gaucelm Faidit, over de dood van Richard Leeuwenhart (einde 12de eeuw), en van Giraut de Bornelh, over de dood van Hendrik de Vijfde, de vicegraaf van Limoges (tweede helft 12de eeuw). Zie ook elegie.
********Esoterische tendens in de Provençaalse troubadourslyriek. Die geslotenheid (hermetisme) hangt sterk samen met het gebruik van een nieuwe verstechniek, het onderwerp (overspelige liefde) en het inspelen op een publiek van ingewijden (hofmilieu). De belangrijkste vertegenwoordiger van deze 'gesloten' Provencaalse troubadourslyriek is Raimbaut d’Orange (12de eeuw).
********Gewone, heldere stijl van de Provencaalse lyriek, in tegenstelling tot de hermetische, resp. rijk versierde stijl van trobar clus en trobar ric. Een belangrijk vertegenwoordiger van deze richting in de troubadourslyriek is Bernard de Ventadour. 
********Stijlsoort in de Provencaalse lyriek waarin nog meer middelen van de retoriek en van vormvirtuositeit (versiering) worden aangewend dan in het trobar clus. Belangrijke vertegenwoordigers van het genre zijn Arnaut Daniel en Pierre d'Alvenhe. 
********Oudrussisch, mondeling overgeleverd heldenlied in klemtoonverzen. Het genre gaat terug tot de feodale tijd. De kern wordt gevormd door historische gebeurtenissen uit de elfde tot zestiende eeuw, zoals de kerstening of de inval van de Tartaren. Hoofdfiguren zijn de bogatyri, helden die meestal behoren tot de kring van vorst Vladimir (978-1015). De bylinen worden geordend in cycli verbonden met een stad. De cyclus rond Kiev beschrijft de strijd van de vorsten tegen de steppevolkeren, maar bevat ook sprookjesachtige elementen. Er is ook een cyclus rond Moskou en rond Novgorod. Bylinen werden zangerig voorgedragen door rondtrekkende vertolkers, skaziteli genoemd.
********Stroming in de Russische poëzie in de jaren 1919-1924, met grote aandacht voor het dichterlijke beeld. In die zin verwant met, maar toch verschillend van het imagisme.
********Concept geïntroduceerd door V. Sjklovski in zijn opstel 'De kunst als priom' (= procedé) uit 1919. Hij was een van de belangrijkste vertegenwoordigers van het Russisch formalisme, dat de nadruk legde op de technische procedés in proza en poëzie. Het betreft meer specifiek de zgn. kunstgrepen die het neutrale ‘materiaal’ van een tekst omvormen tot een literair kunstwerk dat, tegen automatisering in (zie vervreemdingseffect) onze levende relatie met de dingen kan herstellen. Kunst heeft volgens Sjklovski nl. tot doel via procedés te laten ‘zien’ in plaats van te laten herkennen.
********Literatuurbeweging in Rusland en de USSR tussen 1917 en 1932, met internationale uitstraling, die een nieuwe, specifiek proletarische massacultuur wou ontwikkelen via vormingscentra en culturele verenigingen (experimenten met massatoneel, straattheater e.d.). Theoreticus van de beweging was A.A. Bogdanov en het belangrijkste orgaan ‘Proletarskaja kultura’ (1918-1921). Door de gespannen verhouding met de Communistische Partij - de autonomiepogingen van de beweging werden door Lenin scherp veroordeeld - verloor Proletkult vanaf 1921 aan invloed en werd ze zelfs als een gevaarlijke ‘afwijking’ bestempeld. Zie ook constructivisme en socialistisch realisme.
********Benaming voor rondtrekkende vertellers van heldenliederen in het middeleeuwse Rusland (byline).
********Term geïntroduceerd door V. Sjklovski in de context van het Russisch formalisme. Hij benoemt een centraal doel van kunstwerken, nl. het doorbreken van onze normale, geautomatiseerde en daardoor afgestompte omgang met de werkelijkheid. Kunst bereikt dit effect door een bijzondere, vervormde weergave van die werkelijkheid te geven die ons er weer een vernieuwd en intenser bewustzijn van geeft.\nDit idee werd later door B. Brecht gekoppeld aan een politieke doelstelling in zijn anti-illusionistisch toneel dat een zgn. vervreemdingseffect beoogt.
********Samizdat is het niet-officieel literair circuit in de voormalige Sovjetunie dat bestond naast het officiële, door de staat gecontroleerde, literaire circuit (gosizdat = staatsuitgave). Eigenhandig in kleine oplagen gestencilde teksten werden in beperkte kring rondgedeeld, wat door de officiële instanties tot op zekere hoogte werd getolereerd. Wanneer dergelijke ondergrondse literatuur in het Westen gepubliceerd werd, om daarna clandestien in de Sovjetunie binnengebracht te worden, spreekt men van tamizdat (Russ. daar-uitgave). Zo werd het in Rusland lange tijd verboden Dr. Zjivago van B. Pasternak in het Russisch gepubliceerd in Milaan (1957) en vandaar de toenmalige Sovjet-Unie binnengesmokkeld. De Russische term 'samizdat' wordt ook algemeen gebruikt voor allerlei vormen van oppositionele literatuur in landen met sterke censuur.
********
********Episch genre uit de Russische letterkunde, dat zich tussen roman en verhaal beweegt. In de Oudrussische letterkunde stond povest tegenover slovo: povest verwees dan naar verhalende teksten die op objectiverende wijze een gebeuren beschrijven, slovo naar teksten waarin een subjectieve verteltrant domineert. Tijdens de 17de en 18de eeuw slaat de term povest op moraliserende en satirische teksten. Met Poesjkins Verhalen van wijlen Ivan P. Belkin (1830) kreeg de term zijn huidige betekenis. Povest verwijst dan zowel naar de omvang van de tekst (tussen roman en verhaal) als naar bepaalde karakteristieken: duidelijke aanwezigheid van een vertelinstantie
********Literair procedé waarbij een verhaal in de mond wordt gelegd van een verteller die in een levendig-mondelinge verhaaltrant (bijv. via dialectvormen, provincialismen en stijleigenaardigheden) de sfeer van een bepaald milieu weet op te roepen. Het begrip kreeg vooral bekendheid door enkele opstellen van Russische formalisten, o.m. B. Ejchenbaum, 'De illusie van skaz' (1918, Ned. vertaling van M. Kregting 1997) en V. Vinogradov, 'Het probleem van skaz in de stilistiek' (1925). Skaz wordt als procedé vooral aangewend om volkse typen te karakteriseren en om een zgn. realistisch effect bij de lezer teweeg te brengen. Meesters van de skaz waren o.m. Gogol en Leskov. Voor de (etymologisch verwante) term skazitelli, zie byline.
********Met de term port(e)folio wordt een afzonderlijk katern of deel van een tijdschrift aangeduid dat aan een specifiek onderwerp is gewijd. Zo kende het literaire tijdschrift Tirade in de jaargangen van 1964 tot en met 1967 een portefolio waarin op afwijkend papier reproducties van beeldende kunst werden opgenomen, een onderdeel dat geredigeerd werd door Nicolaas Wijnberg. Ook in Ons erfdeel wordt een portfolio gepubliceerd dat aan beeldende kunst gewijd is. 
********De zogenaamde schoncken-sonnetten vormen een literair spel tussen een aantal 17de-eeuwers. Het begon met een sonnet van P.C. Hooft aan Constantijn Huygens uit 1620 met de beginregel ‘Men voedde Achilles op met merg uit leeuweschoncken’. Het antwoord van Huygens is een sonnet met dezelfde rijmwoorden aan het eind van de regels. Daarna volgden sonnetten op dezelfde wijze van Hooft, Maria Tesselschade (‘Hoewel ick noijt en sooch pit wt der Leeuwen schoncken’), Anna Roemers ('Dit heb ick noch gelickt uyt d'uytgesopen schoncken'), J. van Brosterhuijsen, G.R. Doublet, Huygens, J. van Someren, J. van Michiels, nogmaals Van Someren, Johannes Beuken (1651) en van Anna Roemers aan drukker Moretus die haar gevraagd had om de schoncken-sonnetten van Hooft en Huygens kopijklaar te maken. Veel later werd de cyclus afgesloten met een schoncken-sonnet door Nicolaas Beets, de editeur van het werk van Anna Roemers.\nIn 1619 hadden Anna Roemers en Constantijn Huygens al twee sonnetten met gelijke rijmwoorden uitgewisseld, de zogenaamde Helicon-sonnetten (ed. M.C.A. van der Heyden, 't Hoge Huis te Muiden, 1972, p. 18-19). Hooft en Huygens wisselden nog twee dergelijke sonnetten in 1621, de zogenaamde Arion-sonnetten, en ook zijn er nog drie gedichten van Huygens en Sibylle van Griethuysen uit 1648 en van Catharina Questiers en Cornelia van der Veer uit 1662-1663 die gebouwd zijn op gelijke eindrijmen. Een ander literair spel is de knipzang.
********Kort dramatisch werk, meestal met Bijbelse stof. Zeer bekend is de Auto de los Reyes Mayos (13de eeuw), het oudste anonieme Spaanse toneelstuk in de volkstaal. Het bestaat uit vijf taferelen
********De gracioso is een komisch acteur (dienaar, soldaat, stalknecht, vertrouwensman, intrigant of nar) uit het Spaanse baroktoneel, door Lope de Vega als contrastfiguur ontwikkeld tegenover een adellijk heer. Hij vertoont volkse karaktertrekken maar transcendeert aanvankelijk het stereotiepe van de commedia dell’arte.\n\n\n\n\n\n\n\nPascal Guarise als gracioso in El burlador de Sevilla (1994). [bron: L. García Lorenzo (ed.), La construcción de un personaje: El gracioso (2005), p. 122].
********Term ontleend aan het Spaanse toneel voor komedies of tragikomedies uit de periode van de renaissance waarin gecompliceerde, avontuurlijke en spannende liefdesgeschiedenissen voorkomen met veel vermommingen, travestieën en duels. De stukken spelen in kringen van de lagere aristocratie of hogere burgerij waar mantel en degen tot het wandelkostuum behoorden. Dit toneelgenre trekt zich weinig aan van de klassieke voorschriften en kent dan ook naast een hoofdintrige vaak meer nevenintriges (intrige) en tussenspelen. Lope de Vega en Calderón hebben tal van mantel- en degenstukken geschreven. In Nederland is Lope de Vega in de 17de eeuw vooral nagevolgd en vertaald door Theodoor Rodenburgh. Ook het melodrama uit de periode van de romantiek heeft nog invloed ondergaan van de Spaanse mantel- en degenstukken. 
********Het conceptismo is een beweging in de 17de-eeuwse Spaanse literatuur, eerst in de lyriek, daarna vooral in het proza (essay, satire). Men keerde zich af van het als maniëristisch ervaren gongorisme, waarvan de geleerdheid en het hermetisme werden verworpen. De ‘conceptistas’ drongen aan op een precieze en correcte stijl, vrij van graecismen en latinismen, en legden de nadruk op een scherpzinnige inhoud. Door het zoeken naar onverwachte en beknopte vormen om hun spitsvondige gedachten weer te geven (antithese, hyperbool, bijzondere woordverbindingen, concetti (= Sp. ‘conceptos’
********Spaans prozagenre uit de eerste helft van de 19de eeuw dat, gedeeltelijk met satirische bedoelingen, de zeden en gewoonten van een bepaalde stad of streek schildert. Bekende ‘costumbristas’ zijn Ramón de Mesonero Romanos (de essaybundel Escenas matritenses, 1842) en Fernán Caballero (de roman La Gaviota, 1849).
********Uit de hoofse liefdeslyriek afkomstige liedvorm, waarin geliefden hun spijt uitdrukken over het opkomen van de nieuwe dag omdat zij moeten scheiden, daar hun samenzijn geheim moet blijven. Vaak is het de wachter die met zijn geroep de dag aankondigt, vandaar ook de benaming wachterlied. Een 14de-eeuws Middelnederlands voorbeeld van een alba is het 72ste Gruuthuse-lied, waarvan de eerste strofe luidt:\nSo wie bi lieve in rusten leit,\nvan niders clappen onbedwonghen,\nhi mach wel zinghen vroilicheit,\ntote dat de wachter heift ghesonghen:\n‘Staet up, het’s dach!’ ‘O wi, o wach!’,\ndat’s haer gheclach\nmet handen vast ghewronghen.\n(ed. Heeroma en Lindenburg, 1966, p. 383-384)\nMet de etymologisch vergelijkbare term aubade (Fr. aube = dageraad) wordt gewoonlijk een muzikale morgengroet aan de geliefde bedoeld, dit tegenover de serenade als avondgroet (It. sera = avond).\nDe bekende ‘balcony scene’ uit Shakespeares Romeo and Juliet biedt een dramatische variatie op het genre.
********In de Spaanse prosodie een combinatie van een ‘gebroken’ (vier- of vijflettergrepig) vers met een achtlettergrepig vers. Het korte, ‘halve’ vers wordt daarom gebroken voet genoemd.
********Een groep Spaanse intellectuelen rond het fin de siècle, o.m. met Miguel de Unamuno, Ramón del Valle-Inclán, Antonio Machado, Azorín, Pío Baroja en Jacinto Benavente. Zij probeerden in een soort renaissance het verlies van waarden en ideeën te herstellen door verrijking van de taal en een streven naar natuurlijkheid en waarheid. Het was Azorín die in 1913 met zijn werk Classicos y modernos de aandacht op deze beweging heeft getrokken.
********
********Verhaalgenre uit de 16de- en 17de-eeuwse Spaanse literatuur (novela picaresca) met bloeitijd tussen 1600 en 1630. De picaro is een sociale verschoppeling (antiheld) die in de ik-vorm vertelt (pseudo-autobiografie) hoe hij zich door allerlei lastige situaties heen met slimme streken, meestal ten koste van zijn meesters, in leven wist te houden. Opvallend in deze verhalen is de afwezigheid van het voor het romangenre zo typische liefdesthema. De aandacht gaat grotendeels naar de sociale situatie zoals die door de picaro gezien en beleefd wordt aan de zelfkant van de maatschappij. Toch kan men niet van sociaal protest spreken: de picaro verzet zich immers niet tegen zijn toestand
********Term die wel eens vermeld wordt in de context van het Spaanse toneel (heroïsch drama, mantel- en degenstuk) waarin de eer van de hoofdpersonages een centraal motief vormt. Vooral bij Lope de Vega speelt het een belangrijke rol.
********Spaanse verssoort. Seguidilla’s zijn regels met afwisselend vijf of zeven syllaben van een copla, veelal bedoeld om gezongen te worden.
********Term uit de genreleer ter aanduiding van een Spaans puntdicht, meestal bestaande uit vier achtlettergrepige regels, de cuarteles, of uit regels met afwisselend vijf of zeven syllaben, de seguidillas, veelal bedoeld om gezongen te worden. De thematiek omvat gevoelens van liefde, haat, verlangen, droefheid en vreugde. Men onderscheidt de copla de arte, copla de pie quebrado (gebroken, half vers), copla de Calainos (vgl. de Spaanse ridderverhalen). Copla’s zijn in het Nederlands vertaald en bewerkt door o.a. J.W.F. Werumeus Buning en Hendrik de Vries, vaak in de vorm van een simpel grappig verhaaltje, bijv.:\nDaar was eens een groote koning\nDie drie mooie dochters had.\nHij ging ermee naar de stad,\nHij kleedde ze daar in 't rood,\nHij stopte ze in een vat,\nHij rolde ze in de sloot -\nO, o, wat een rare vertooning.\n(H. de Vries, Copla’s, z.j., p. 89)
********Specifieke mengvorm van verhaal en essay waarbij beider conventies door elkaar gehaald worden om een wonderlijk metafictioneel (zie metafictie) effect te bereiken. Ironisch van toon en didactisch van opzet, bevat het een bezinning op de menselijke dromen en illusies zoals die in literaire en andere teksten hun beslag vinden. Het genre wordt vooral geassocieerd met de Argentijnse auteur Jorge Luis Borges. Een bundeling Ficciones van hem verscheen in 1944.
********Een van de wat aparte gnomische vormen (ook wel einfache Formen genoemd) die uitsluitend in de Spaanse literatuur lijken voor te komen. ‘Uitvinder’ van het genre is de essayist en romancier Ramón Gómez de la Serna (1888-1963), die zich liet inspireren door de gewaagde metaforen van barokkunstenaars als Quevedo en Góngora. De greguería is moeilijk precies te omschrijven
********Oorspronkelijk een Spaanse operavorm, ontstaan in de gouden 17de eeuw. Dit muzikaal-lyrische genre ontleende zijn naam aan een gedeelte van het Pradowoud nabij Madrid waar de zarza (= braamstruik) overvloedig groeit
********In de narratologie duidt inbedding het courante vertelprocedé aan waarbij een verteller iemands woorden (of verwoorde gedachten) door citaat opneemt in het eigen discours. Dit gebeurt bijv. telkens wanneer een dialoog tussen personages door de verteller wordt weergegeven d.m.v. directe rede. De verteller heeft ook andere technieken ter beschikking voor het inbedden van de woorden of gedachten van iemand anders - eventueel zichzelf - in het eigen discours: vrije directe rede, indirecte rede en vrije indirecte rede.\nAls een ingebedde tekst door zijn omvang of samenhang zelf tot een verhaal uitgroeit, wordt de spreker ervan ook tot verteller en maken we een onderscheid tussen de primaire (citerende) en de secundaire (geciteerde) woordvoerder (vgl. kaderverhaal). Overigens kan deze laatste, op zijn beurt, citerende verteller worden ten opzichte van een tertiaire verteller, enz. (vgl. een nest in elkaar passende dozen
********Imprint is eigenlijk synoniem met impressum of bibliografisch adres. In de hedendaagse boekenwereld duidt men er de ‘merknaam’ mee aan waaronder een uitgever-1 een bepaald deel van zijn fonds kan uitgeven. Eén en dezelfde uitgeverij kan aldus opgebouwd zijn uit verschillende imprints die elk overeenkomen met een bepaald marktsegment (genre, doelpubliek). Zo was bijv. Archipel één van de imprints van De Arbeiderspers alvorens het een zelfstandige uitgeverij werd. Bij uitgeverij Prometheus / Bert Bakker is meteen duidelijk welke imprints daaronder vallen. Het gebruik van imprints creëert continuïteit en vergroot de herkenbaarheid van het boekproduct in de permanent evoluerende uitgeverswereld.\n\n\n\n\n\n\n\nImprint van uitgever Birckmans uit 1526 met hennezegel. [bron: F. de Nave (red.), Liber amicorum Leon Voet (1985), p. 197].
********Speelse dichtvorm (light verse) van vier paarsgewijs rijmende verzen – ontworpen door Edmund Clerihew Bentley (1875-1956) – die zich net als de limerick uitstekend leent tot literaire gezelschapsspelletjes. De eerste regel eindigt op de naam van het personage waarover het gedicht gaat. Bijv.:\nWhen the young Kant\nwas told to kiss his aunt,\nHe obeyed the Categorical Must,\nBut only just.    \n(W.H. Auden, uit Homage to Clio, 1960)
********De tragikomedie is een dramatische genre dat elementen bevat van zowel de tragedie als de komedie (blijspel), maar in de literaire theorie is het nooit gelukt het genre enigszins duidelijk af te scheiden van met name de tragedie omdat een van de belangrijkste kenmerken van de tragikomedie, de gelukkige afloop (exitus felix), ook wel voorkomt bij als tragedie aangeduide stukken. Behalve door de exitus felix, vaak een niet-rechtlijnige ontwikkeling naar een happy end(ing), wordt de tragikomedie gekenmerkt door het optreden van zowel hoog- als laaggeplaatste personen (antiheld), door de afwisseling van ernstige en komische scènes en dientengevolge van verheven en ‘gewoon’ taalgebruik. Behalve de term ‘tragikomedie’ (Vondel, Pascha, 1612) zijn in de 16de en 17de eeuw nog andere benamingen gangbaar: tragica-comedia (D.V. Coornhert, Vanden thien maeghden), blyhoopspel (Johan Beets, Daphne, 1668), bly-eynde-spel (Th. Rodenburg, Keyser Otto den derden en Galdrada, 1616), blij-eyndigh-treurspel (G. vanden Brande, La Gitanilla, 1649), treur-blyd'-endend-spel (J.J. Colevelt, Hartoginne van Savoyen, 1634), droef en bly-eynd'-spel (J. Tonnis, Ioseph, 1639). In navolging van Guarini's Il pastor fido noemen veel pastorales (pastorale-2) zich ‘bly-eynd' herders treurspel’ (bijv. David de Potters Getrouwen herder, 1650).\nVermenging van tragische en komische elementen kwam al in de Griekse oudheid voor, maar Plautus was de eerste die voor zijn Amphitryon de term ‘tragicocomoedia’ gebruikte. De tragikomedie als genre is geïntroduceerd door Guarini die er in zijn Compendio della poesia tragicomica (1601) voor pleitte haar als een zelfstandig dramatisch genre te beschouwen met als voornaamste doel: de catharsis van melancholie bij het publiek, dat door ingetoomde gemoedsbewegingen vermaakt en niet droef gestemd wordt. De personages zijn voornaam
********Term uit de editietechniek voor een editie van een klassiek auteur waarin aantekeningen met commentaar (tekstkritiek) van voorgaande filologen zijn opgenomen (de zgn. ‘autores classici cum notis variorum’), zoals in de Plinius-editie het voordien onuitgegeven commentaar van Dauminicus Baudius werd verwerkt, evenals de commentaren van Lipsius, Livineaus, Jani Gruteri, Rittershusius e.a. Daarmee geeft men een soort geschiedenis van de tekst, waarbij (al dan niet in voetnoten) alle tekstvarianten in vroegere versies van de tekst alsmede de verschillende tekstuitgaven worden weergegeven, inclusief de aangebrachte emendaties (emendatio). \nDe term wordt ook gebruikt voor een editie waarbij men streeft naar de geschiedenis van de tekstcommentaar van een tekst. In dat geval omvat de editie een overzicht van de commentaren, voetnoten en annotaties die vroegere tekstediteuren of tekstcritici hebben gegeven bij bepaalde tekstpassages of de tekst als geheel. Een voorbeeld van een variorum-editie in deze zin is The variorum edition of the poems of W.B. Yeats (1957), uitgegeven door P. Alt en Russell K. Alspach.\nVaak worden beide typen gecombineerd, met als resultaat een standaarduitgave voor de literatuurhistoricus. Een moderne vorm hiervan is de elektronisch tot stand gekomen hypereditie.
********Term die in de 18de eeuw opduikt als de (pejoratieve) benaming voor een overdadige, gekunstelde stijl in de beeldende kunst. Als kunsthistorisch periodebegrip werd barok eind 19de eeuw geïntroduceerd door Wölfflin voor de periode die tussen renaissance en classicisme in zit, dus ongeveer 1580-1700. Curtius zou de term ‘barok’ liever willen afschaffen en vervangen door maniërisme omdat hij in die periode maniëristische tendensen overheersend acht. Volgens anderen (Sypher bijvoorbeeld) wordt de barok van de renaissance gescheiden door juist de diverse maniëristische stromingen als marinisme, gongorisme, préciosité, euphuism en Schwulst. Ook wordt barok wel gelijkgesteld met rococo. \nDe complexiteit van het begrip barok wordt nog vergroot omdat het vaak in verband gebracht wordt met de contrareformatie, die in gang gezet is door de tweede zitting (1551-1552) van het Concilie van Trente (1545-1563). Zeker voor de beginperiode en voor Zuid-Europa mag dat juist zijn, maar naarmate de barok zich verbreidde door tijd en ruimte verdween het rooms-katholieke stempel langzamerhand. Soms bedoelt men met barok niet de kunststijl in één bepaalde periode, maar een algemeen, terugkerend cultuurtype dat in brede slingerbewegingen alterneert met zijn antithese, het classicisme.\nReeds in de tweede helft van de 16de eeuw leek het aanvankelijke optimisme van de renaissance voorbij. Vandaar het grondgevoelen van de barokmens: angst, onzekerheid, twijfel. Vooral voelde hij zich verscheurd door het dilemma tussen het aardse en het bovenaardse. Het zintuiglijke en het zinnelijke, hartstocht en een intense levenswil stonden lijnrecht tegenover een even vurige hunkering naar het absolute en het transcendente, naar een diep beleefde spiritualiteit. De mens stond vertwijfeld tussen beide polen in, of gaf zich mateloos aan één ervan over, maar harmonie of synthese was hem vreemd (binair denken). Kerk en staat gebruikten de kunst (vooral de architectuur) om door een pompeuze, indrukwekkende stijl luister en prestige te verlenen aan hun absolute macht (triomfalisme).\nAl is de literaire barokstijl deels te beschouwen als een schakel in een autonome stijlevolutie (maniërisme), toch laten bepaalde kenmerken ervan zich goed begrijpen vanuit de gewijzigde levenssituatie en geestesgesteldheid. Door het frequente gebruik van metafoor, oxymoron en antithese lijken de barokdichters hun chaotische en paradoxale levenservaring te willen verwoorden en harmoniseren. De sterke neiging tot amplificatie (anafoor-1, hyperbool, syntactische parallellismen en opstapelingen, opsommingen van metaforen en vergelijkingen, reeksen assonanties en alliteraties, uitgebreide detailbeschrijvingen, het inlassen van secundaire verhalen, enz.) zou men in verband kunnen brengen met de emotionele intensiteit of de machtsbevestigende functie van barokliteratuur. Ook qua thematiek kan men bepaalde verbanden met de werkelijkheid leggen. Typische motieven zijn bijv. metamorfosen, het fortuna-motief, allerlei symbolen voor dood en vergankelijkheid (vanitas-motief), de wereld als schouwtoneel (theatrum mundi), dubbelzinnige of paradoxale beelden (bijv. de zwarte schone, zoals in Shakespeares sonnetten). In de mythologie blijkt een duidelijke voorkeur voor gepijnigde figuren, zoals Prometheus, Sisyphus e.a.\nIn de barok wordt, naast officiële en gelegenheidspoëzie, veel religieuze poëzie geschreven (reformatie en contrareformatie). Populair zijn vers- en dichtvormen die een antithetische structurering toelaten, zoals de alexandrijn (met zijn cesuur), het epigram (met pointe) of het sonnet (met volta). Men denke aan de Engelse metaphysical poets met o.m. John Donne, aan Gryphius en Opitz in Duitsland, aan Marino en de Italiaanse marinisten, Góngora en de Spaanse gongoristen, of aan Théophile de Viau en Tristan L’Hermite in Frankrijk. In hoeverre in de Nederlandse literatuurgeschiedenis een barokke periode is te onderscheiden, is de vraag, omdat de renaissance hier vrij laat doordringt. In Duitsland daarentegen spreekt men wat betreft de 17de-eeuwse literatuur juist wel over barok, maar daar is de renaissance dan ook wegens de politieke toestand nauwelijks doorgedrongen. Met name Heinsius en Vondel hebben invloed gehad op de Duitse barokauteurs. Zij beiden worden dan ook, samen met Vos, Huygens, Dullaert en Revius soms barokkunstenaars genoemd.\nDe verhalende letterkunde kent de opkomst van lange pastorale of (pseudo)historische romans (d’Urfé), van burleske verhalen (Cervantes, Quevedo) en picareske romans (Alemán, Grimmelshausen). Bijbelse, mythologische en eigentijdse thema’s leveren de stof voor de laatste grote epen (Du Bartas, d’Aubigné, Tasso, Marino, Milton, Klopstock). Het theater beleeft een periode van hoogconjunctuur met konings- en bijbelse tragedies en met komedies: o.a. Shakespeare, Jonson, Webster (Engeland), Lope de Vega en Calderón (Spanje), Vondel (Nederlanden) en Lohenstein (Duitsland). Nieuw en tekenend voor de elitaire hofcultuur van de barokperiode zijn de herdersspelen en de maskerades (Eng. masque, zie maskerspel). Toneel, ballet en zang komen samen in allerlei mengvormen, waaruit de opera zou ontstaan.\nWaar men zich in het creatieve werk in vergelijking met de renaissance vaak verwijderde van de antieke voorbeelden (niet zozeer wat betreft genres en vormen als door de zware, onevenwichtige stijl), bleven de literair-theoretische geschriften perfect in het spoor van de klassieken. Aristoteles’ Poetica en, in stijgende mate, ook zijn Retorica waren de basiswerken. Enkele verschuivingen, zoals de introductie van een paar concepten (bijv. inspiratie en verbeelding: wit, ingenius, ingegno, génie, esprit) of het groeiende belang van de retoriek (barokkunst is intentioneel, ze wil treffen), doen in wezen niets af aan de poëtologische continuïteit van renaissance tot classicisme.
********Term uit de prosodie voor een zesvoetige jambe, veelal met een diaeresis-1 (pauze, syntactische grens) na de derde versvoet, waardoor de regel in twee gelijke helften (hemistichomythie) wordt gesneden. Deze metrische (metrum) vorm is in de renaissance veelvuldig toegepast, bijv.\n\n\nĬn ’t woēst ĕn eēnzăam vēld,/ bĕgrōeid mĕt ruīgt’ ĕn hēggĕn [...]\n(J. van den Vondel, Jozef in Dothan, ed. MNL, 1949, p. 99)\nMaar ook in de 20ste  komt de alexandrijn nog voor, zij het soms zonder diaeresis, zoals bij M. Nijhoff:\n\n\n\n\nDĕ wōl/kĕn snēl/dĕn dōor/hĕt schēl/lĕ līcht/dĕr māan (VG, 1995, p. 334).\nDe naam is ontleend aan de Franse Alexanderroman uit de 12de eeuw, waarin de traditionele decasyllabe vervangen werd door de dodecasyllabe. Men kan de Griekse jambische trimeter, zoals die in de tragedie voorkomt, er reeds als voorloper van zien. 
********Taalhandeling, ook ‘taaldaad’ genoemd, is een cruciaal begrip binnen de pragmatiek. Zoals aangegeven in de titel van J.L. Austens grondleggend boek, How to do things with words (1955), dient taal niet alleen om uitspraken te doen over de werkelijkheid die ‘waar’ of ‘fout’ zijn, maar ook om bepaalde daden te stellen (zie ook performance-1), zoals een bevel geven of een belofte maken. Onderzoek naar dgl. taalhandelingen of taaldaden werd o.m. door de taalfilosoof Searle verdergezet in het spoor van Austin.\nBinnen het globale geheel van een taalhandeling, bijv. een belofte als ‘Ik beloof je dat ik kom’, wordt dan een analytisch onderscheid geponeerd tussen drie dimensies: de eigenlijke locutie of de propositionele inhoud (de betekenis ‘ik kom’), het illocutionaire aspect (de aard van de taalhandeling, in dit concrete geval een belofte), en het perlocutionaire karakter ervan (het beoogde effect op de toehoorder). Het correct interpreteren van het illocutionaire aspect vereist dat intentie en context mee in rekening worden gebracht. Dit is vooral duidelijk bij zgn. indirecte taalhandelingen: bijv. ‘het is hier koud’ met als geïmpliceerde betekenis ‘wil je nu eindelijk het raam toedoen?’.\nNaar de literatuurwetenschap toe wordt een dergelijke visie o.m. vertaald in een poging om het eigen literaire karakter van teksten te verklaren als een soort van specifieke taalhandeling
********Met de term roman wordt een grote verscheidenheid aan (proza)teksten aangeduid die overwegend van fictionele aard zijn en in omvang doorgaans het verhaal-1, de romance en de novelle overtreffen. Het onderscheid tussen novelle en roman is echter niet altijd goed aan te geven. Harry Mulisch’ ‘kleine roman’ Het zwarte licht (1956) is wat betreft omvang niet groter dan Jacob van Lenneps novelle Een schaking in de 17e eeuw (1850) en G.K. van het Reve’s roman De avonden (1947) heeft als ondertitel ‘een winterverhaal’. Om zijn omvang zou men Ward Ruyslincks De ontaarde slapers (1957) een novelle kunnen noemen, maar dan wel een novelle die in 1957 de ‘romanprijs’ van de stad Antwerpen kreeg. \nNaast de lengte als criterium worden meestal ook inhoudelijke argumenten genoemd om tot een onderscheid te komen. Zo zou de roman breder van opzet zijn en de personages in een bepaalde ontwikkeling tonen, terwijl de novelle slechts één (beperkt) conflict uitwerkt. In de roman zou de intrige of plot als gevolg daarvan gecompliceerder zijn, d.w.z. samengesteld uit hoofd- en nevenintriges. De novelle zou daarentegen een enkelvoudige structuur kennen. Voorts zou de roman een groter aantal personages, een bredere milieuschildering en een groter tijdsbestek omvatten dan de novelle. Bovendien zou de karaktertekening in de roman uitvoeriger zijn dan in de novelle (bijv. round characters). In de praktijk blijkt dat al deze eigenschappen noch alleen voorbehouden zijn aan de roman, noch aan de novelle of het verhaal. James Joyce’s roman Ulysses (1922) omvat bijv. slechts een tijdspanne van 24 uur en in Jeroen Brouwers’ Zonsopgangen boven zee (1977) is niet alleen de tijd zeer beperkt, maar ook het aantal personages. Soortgelijke tegenvoorbeelden zijn te geven voor de karaktertekening, de milieuschildering en de intrige.\nDe prozavorm is al evenmin een eigenschap die altijd aan het genre verbonden is geweest. De term ‘roman’ is oorspronkelijk afkomstig van ‘romanice’ (in de Romaanse volkstaal tegenover het Latijn van de geleerden), wat in het middeleeuwse romance is overgenomen. De middeleeuwse romancen geven berijmde verhalen in de volkstaal en dat geldt ook voor de middeleeuwse ridderroman (Karelepiek, hoofse roman (hoofse literatuur), Brits-Keltische roman etc.) en de dierenfabel (bijv. Le roman de Renart) die behoren tot de berijmde epiek.\nEen al wat moderner type roman ontstaat in de 16de eeuw wanneer de middeleeuwse epiek verschijnt in prozaromans en volksboeken. Ook worden nu grotere originele prozawerken geschreven: Rabelais’ Gargantua et Pantagruel is van 1537 en in 1605 verschijnt Cervantes' Don Quijote, in de literatuurgeschiedenis vaak de ‘eerste grote moderne roman’ genoemd. De 17de eeuw bracht vanuit Spanje de picareske roman (schelmenroman), bijv. bij ons Daniël Heinsius Jr. met Den vermakelyken avanturier, 1695. Het genre zou ook lang daarna nog voorbeelden opleveren (bijv. Mark Twains Huckleberry Finn, 1884
********Algemene benaming voor een verhalend gedicht met amoureuze en avontuurlijke thematiek en gewoonlijk eindigend op een happy end. Daardoor onderscheidt het zich van de verwante ballade-1 die meestal somberder is en vaak tragisch afloopt. Oorspronkelijk behoorde de romance tot de volkspoëzie (zie etymologie) en werd het gezongen. Later geldt de benaming voor elke vorm van langer ‘romantisch’ verhaal, in verzen of in proza, over liefde en avontuur. In het Engels verwijst ‘romance’ of ‘romance novel’ tegenwoordig doorgaans naar populaire romans waarvan de sterke ontwikkelde romantische component zich kan situeren tussen het sentimentele en het erotische, en die vaak tot de triviaalliteratuur worden gerekend.  \nDe term romance betreft meer speciaal een Spaans lyrisch-episch genre van volkse oorsprong, frequent beoefend in de 15de-16de eeuw. Formeel bestaat het uit assonerende zestienlettergrepige (later ook achtlettergrepige) versregels, door een cesuur in twee achtlettergrepige (later ook vierlettergrepige) halfverzen verdeeld. Het succes ervan blijkt uit de talrijke verzamelingen die in de zestiende eeuw het licht zagen (o.m. Romancero general, 1600) en die aan de basis liggen van de artistieke romances van o.m. Góngora, Lope de Vega en Quevedo. In die periode verwijdert het genre zich echter meer en meer van zijn volkse origine. Bij gebrek aan adelbrieven vanwege de neoklassieke esthetica raakt het in de vergetelheid totdat de romantici er de eigenheid van de Spaanse volksgeest in zien (nieuwe interesse voor volksverhalen, balladen en sprookjes). De romance verspreidde zich dan over heel West-Europa, zij het zonder formele restricties. Het kende vooral in het Duitse taalgebied een grote populariteit met schrijvers als Herder, Brentano, Tieck en Uhland. Elders zijn o.m. te vermelden: Percy, Scott, Byron, Tennyson en Victor Hugo. Bekende Nederlandse dichters in dit genre zijn Rhijnvis Feith (o.m. Alric en Aspasia), Jacobus Bellamy (Roosje), Staring (o.a. Emma en Adolph en Ada en Reynoud), Bilderdijk (Elius
********Term voor een spreekwoord of gezegde dat een persoon in de mond gelegd wordt (\"zei ...). Het bevat een apoloog (vandaar ook apologisch spreekwoord genoemd
********
********Europeana is een zogenaamde portaalsite. Deze website bevat afbeeldingen van objecten, voorzien van een korte omschrijving. Een thumbnail leidt de bezoeker naar de instelling die de eigenlijke informatie aanbiedt. Deze aanbieder bepaalt ook de voorwaarden. Soms kan materiaal alleen tegen betaling worden bekeken en soms zijn er beperkingen met betrekking tot auteursrecht. Bij de lancering bevatte Europeana 2 miljoen items met als streefgetal 10 miljoen in 2010. Alle nationale bibliotheken van de 27 lidstaten van de Europese Unie en een duizendtal Europese culturele organisaties leveren materiaal. Het betreft vooral Europese bibliotheken, musea, archieven en multimedia-instellingen. 
********Formulering waarin de dichter J.C. Bloem in 1931 de tegengestelde uitgangspunten in de zgn. Prisma-discussie heeft vastgelegd van twee literatuur-(overwegend poëzie)opvattingen, die in de jaren '30 met elkaar in botsing kwamen. De discussie over vorm of vent ontstond namelijk naar aanleiding van het verschijnen van de door D.A.M. Binnendijk samengestelde bloemlezing Prisma (1930). Deze bloemlezing was zelf weer een reactie op de reeds in 1924 verschenen bloemlezing Nieuwe geluiden van Dirk Coster. Die laatste hanteerde in zijn bloemlezing het uitgangspunt van de menselijkheid, een humanitair criterium waarop Coster zijn gedichten koos. Binnendijk reageerde daarop in zijn bloemlezing met het criterium van de ‘creatieve vorm’, het kunstwerk als autonoom taalorganisme (autonomiebewegingen). Deze stellingname van Binnendijk leidde tot een polemiek tussen de medewerkers van De Vrije Bladen (waarvan Binnendijk op dat moment redacteur was) die uiteindelijk uitliep op de oprichting van het tijdschrift Forum in 1932. De belangrijkste woordvoerders waren Menno ter Braak en E. du Perron die het criterium van de creatieve vorm afwezen, omdat dit naar hun mening zou leiden tot weliswaar qua vorm mogelijk geslaagde verzen, maar tevens tot verzen waarin de persoonlijkheid van de dichter afwezig zou zijn en die daarom geen originaliteit zouden bezitten, met epigonisme (epigoon) als gevolg. Voor Ter Braak is poëzie in de eerste plaats de ontmoeting met een persoonlijkheid: ‘De handdruk van de dichter, de oogopslag van het gedicht: zij beslissen over de waarde van wat wij poëzie noemen’. Ter Braaks opvatting leidde tot een scheiding der geesten die in Forum zijn beslag kreeg met het programmatische uitgangspunt ‘dat de persoonlijkheid het eerste en laatste criterium is bij de beoordeling van de kunstenaar’.\nHoewel Vestdijk steeds gezien is als een typische Forumiaan en dus aan de ventkant zou staan, blijkt hij in de praktijk een middenpositie in te nemen. Voor hem geldt dat de uiterste verwerkelijking van de persoonlijkheid te vinden is in de volledige uitbuiting van het talent. Daaruit blijkt dat hij de talentvol gevonden vorm allerminst verwerpelijk acht. In feite heeft Vestdijk de tegenstelling vorm-inhoud (vent) opgeheven door duidelijk te maken dat deze tegengestelde begrippen een juiste probleemstelling onmogelijk maken. Vorm en inhoud zijn in zijn optiek geen werkelijkheden, maar eerder beschouwingswijzen. Ieder element van het taalkunstwerk kan zowel gezien worden vanuit de gezichtshoek ‘vorm’ als vanuit de optiek van de ‘inhoud’.
********Formulering waarin iets dubbel ontkend wordt. Strikt genomen werkt zo'n dubbele ontkenning zo dat het omgekeerde begrepen kan worden van wat bedoeld wordt. Wanneer iemand bijvoorbeeld zegt dat hij nooit geen sterke drank drinkt, kan dit opgevat worden in die zin dat hij altijd alleen maar sterke drank drinkt. Maar soms kan zo'n dubbele ontkenning gebruikt worden om het negatieve te versterken. Daarbij kan men denken aan de bekende spreektaal formulering 'aan me nooit niet', maar ook aan de wat gebruikelijker combinatie 'dat is niet onmogelijk'. Een dergelijke dubbele ontkenning is verwant aan de litotes.\nIn sommige dialecten is dubbele negatie niet ongewoon: 'ik ben daar nie geweest nie' bijvoorbeeld. In zoverre dubbele negaties wijzen op dialectisch, slordig of onlogisch taalgebruik, kunnen ze dienen als stijlmiddel om personages te typeren.
********Fr. mosaïque: mozaïekwerk, inlegwerk waarbij verschillend gekleurde stukjes worden samengebracht. \nTerm uit de prosodie, ter aanduiding van een vorm van dubbelrijm waarbij ten minste een van de rijmende syllabengroepen zich over twee woorden uitstrekt, bijv.:\nEen man als jij, mijn waarde vriend,\nHeeft zulk een kameraad verdiend\n(M. Nijhoff, VG, 1974, p.  68).\nSoms gebruikt men het mozaïekrijm met komische bedoelingen, zoals in het anonieme distichon:\nHeb jij nooit van die vent gehoord?\nDat lijkt me stug
********Fr. quatrain < quatre = vier.\nTerm uit de genreleer en de prosodie voor een vierregelige strofe of een vierregelig gedicht. Vaak biedt zo’n gedicht een treffend verwoorde levenswijsheid.\nDe ontwikkeling van het Nederlandstalige kwatrijn heeft sterke impulsen gekregen vanuit de Grieks-Romeinse Oudheid enerzijds en de Perzische literatuur anderzijds. Sinds de renaissance heeft het kwatrijn grotendeels als epigram gefungeerd. Doorgaans heeft het eindrijm, dat gepaard, gekruist of omarmend kan zijn. Het Perzisch kwatrijn heeft als rijmschema aaba.\nHet volgende kwatrijn heeft slechts één rijmklank:\nLaetse by quaedt weder varen,\nDie noyt van de ree en waren
********Franse populaire theatervorm, vooral vanaf ca. 1850, beoefend in de commerciële theaters aan de Parijse boulevards. Dit toneel speelde met een beproefd recept in op de verwachtingen van een breed publiek: de aankleding is burgerlijk-realistisch, de toon is frivool en de handig opgebouwde intrige draait vaak om een driehoeksverhouding (zie ook farce). De oppervlakkigheid en voorspelbaarheid van de stukken en hun commercieel karakter veroorzaken de doorgaans geringe reputatie in de literaire kritiek en geschiedenis. Pixérécourt (1773-1844) met zijn melodrama’s en E. Scribe (1791-1861) met zijn vaudevilles hebben hun stempel op het genre gedrukt. Als bekendste beoefenaars gelden E. Labiche (1815-1888), G. Courteline (1858-1929) en G. Feydau (1862-1921). Het genre wordt ook nu nog beoefend, vooral in de sfeer van het amateurtheater. 
********Franse term voor een onderdeel van het comparatisme met als specifiek studieobject gelijktijdige literaire stromingen over de nationale grenzen heen. De aandacht gaat hierbij vooral uit naar merkwaardige overeenkomsten in verschillende literaturen tijdens een bepaalde periode
********Gaatje in de rand van een perkamenten blad van een codex, dat diende als richtpunt bij het liniëren. Voordat een kopiist kon beginnen met schrijven, moest hij ervoor zorgen dat de liniëring en de bladspiegel overal gelijk waren. Om aan te geven waar de verschillende lijnen getrokken moesten worden, werden met een priem gaatjes geprikt op de eindpunten van de lijnen: in de zijmarges voor de regellijnen, in de boven- en ondermarges voor kantlijnen en kolommen. Dit gebeurde op verschillende manieren: per blad-2, per dubbelblad of per uitgevouwen ongesneden vel. Het aanbrengen van prikken in een aantal op elkaar gelegde vellen was de snelste werkwijze. De plaats van de prikken kan ons vertellen hoe een katern tot stand is gekomen. Andere gebruikte termen zijn lijngaatje, piqûre en pricking.\n\n\n\n\n\n\n\nPrickings door de kopiist aangebracht voor de liniëring. [bron: J.M.M. Hermans & G.C. Huisman, De descriptione codicum (1979/1980), p. 31].
********Gal van de os, vroeger gebruikt als reagens om onleesbaar geworden tekst op perkament weer leesbaar te maken. Het resultaat van zo'n behandeling is op korte termijn zeer goed, maar na verloop van tijd worden de behandelde gedeelten diepbruin en nog meer onleesbaar dan ooit. Men is er nog niet in geslaagd om met moderne middelen dit ossegal te verwijderen: veel charters en oorkonden vertonen de gevolgen van ossegalbehandeling.\n\n\n\n\n\n\n\nBladzijde uit een Middelnederlands handschrift van ca. 1325 waarin gebruik gemaakt is van ossegal. [bron: D. Hogenelst & F. van Oostrom, Handgeschreven wereld (1995), p. 45].
********Gebruikelijke aanduiding voor een interpretatie van een tekst of tekstfragment. Doorgaans gebruikt men de term om een oppositie aan te duiden tussen verschillende betekenistoekenningen aan woorden, zinnen of teksten. Daarnaast wordt de term gebruikt voor tekstvarianten (variant) zoals die in verschillende bronnen van een tekst kunnen worden aangetroffen.
********Gebruikssporen in handschriften, manuscripten of exemplaren van gedrukte boeken kunnen van diverse aard zijn. Een geschreven of ingeplakt ex libris en bibliotheeksignaturen (bibliotheeksignatuur), inclusief olim-signaturen (olim-signatuur), zijn van groot belang voor de provenance en dientengevolge voor het historisch lezersonderzoek. Manuscripten die als kopij gediend hebben, vertonen specifieke gebruikssporen in de vorm van o.a. formaatsignaturen (formaatsignatuur) en vingerafdrukken
********Gedeeltelijk fonische herhaling van een tekst in een andere tekst. Bijv.:\nIk ging naar Bommel om de brug te zien.\nIk zag de nieuwe brug. Twee overzijden\ndie elkaar vroeger schenen te vermijden,\nworden weer buren. [...]\n(M. Nijhoff, VG, 19632, p. 212)\nkomt terug in \nEr was veel rommel op de brug te zien.\nIk zag onder de brug. Naar alle zijden\nleek zich de vuile troep daar te verspreiden.\nDe lucht was zurig. [...]\n(G. Komrij, 'Het water de stank' in R. Chamuleau & J.A. Dautzenberg (red.), Ik ben geboren in Apeldoorn. Groot parodieënboek, 1994, p. 130) 
********Gedicht bij het lijk, dus vóór de begrafenis. Een lijkdicht of epicedium, behorend tot de funeraire poëzie, is actueler dan een grafdicht, dat ook nog (veel) later tot stand kan komen. De onderdelen laus, luctus en consolatio (lofprijzing, klacht en vertroosting) komen vrijwel altijd voor in lijkdichten. Ze kunnen de vorm aannemen van een elegie.\nEr zijn vooral in de renaissanceperiode tal van dit soort gelegenheidsgedichten geschreven, bijv. P.C. Hoofts ‘Lijkklacht over Pieter Dirxz. Hasselaer’ (P.C. Hooft. Gedichten, ed. Leendertz/Stoett, dl. 1, 1899, p. 146-151).
********Gedicht dat geschreven is om mee te dingen in een prijsvraag die is uitgeschreven door een genootschap of een andere letterkundige organisatie. Zo werd Karel Lodewijk Ledeganck (1805-1847) herhaaldelijk bekroond bij dichtprijskampen. In 1781 dong Bilderdijk met een prijsvers mee in een prijsvraag die was uitgeschreven door het Haagse genootschap ’Kunstliefde spaart geen vlijt’ over het onderwerp ‘Kenschets van onze voorvaderen in de eerste tijden van dit gemeenebest’. Bilderdijk won de eerste prijs. In de 18de en 19de eeuw hebben tal van genootschappen dit type prijsvragen uitgeschreven en er zijn als gevolg daarvan tal van prijsverzen geschreven die lang niet allemaal in de prijzen gevallen zijn.\nOok bij rederijkersfeesten (rederijkers) werden vaak prijskampen ingericht en dongen bijvoorbeeld refreindichters mee naar de uitgeloofde prijzen. Ook bij dat type poëzie zou men kunnen spreken van prijsverzen.
********Gedicht dat ontstaat door met een stift (vandaar de term) in bestaande tekst (meestal een krantenartikel) woorddelen, woorden of zinnen te schrappen
********Gedicht met een speciale vorm van echo, waarin het laatste woord van elke regel rijmt op het voorlaatste woord en soms een verbluffend, satirisch (satire) antwoord geeft op de vraag die in die regel gesteld is. Men spreekt bij dit verschijnsel wel van echogedicht of echorijm. Dit genre was bijzonder in trek bij de rederijkers en de Neolatijnse humanistische dichters (o.a. Janus Secundus = Jan Everaerts). Bijv.:\nWaarvoor acht men nu Monnicken ende Papen? Apen \n(Heyns Adriaensz., ca. 1560).\nVondel schreef zijn twaalfregelig ‘Gesprek op het graf van [...] Oldenbarnevelt’, waarin het procédé in elke afzonderlijke regel werd toegepast. De laatste regel ervan luidt:\nVr. Wat wort de Dwingelandt, die ’t Recht te machtigh was? K. Asch.\n\n(J. v.d. Vondel, Werken, WB-ed., dl. 2, 1929, p. 754).\nHet verschijnsel kan ook incidenteel in een dichtwerk optreden. In A. van de Vennes ‘Zeevsche meyclacht’ staan de regels:\nEy segt, wat comt van niet te trouwen? rouwen, rouwen
********Gedicht op het graf en/of op de persoon van de overledene. Een grafdicht – ook ‘nenia’ genoemd en behorend tot de funeraire poëzie als onderdeel van de mortuaire literatuur – is minder actueel dan een lijkdicht
********Gedicht uit de 14de-15de-eeuw, van enkele honderden versregels lang, waarin het deugdzame en dadenrijke leven van een (meestal overleden) ridder beschreven wordt. Aan het slot van de tekst wordt het heraldiek wapen van de persoon in kwestie beschreven. Een bekend auteur van ereredes is Heraut Gelre (ca. 1345-1414), van wiens hand twaalf ereredes in het Wapenboek Gelre bewaard bleven.
********Gedicht waarin een spreker zich in de eerste persoon enkelvoud richt tot een fictief publiek, soms één zwijgende toehoorder. Veel Middelnederlandse literatuur, bijv. Dit es de frenesie (De Middelnederlandse boerden, ed. Kruyskamp, 1957) kan als zodanig beschouwd worden. \nIn het Engelse taalgebied komt het genre veelvuldig voor. Het werd vooral door Robert Browning geperfectioneerd, o.m. in zijn Dramatic idylls (1879) en daarna door Tennyson, Swinburne, Yeats, Pound en Eliot toegepast. Een Nederlands voorbeeld van de dramatische monoloog is het gedicht ‘Nederland’ van Ed Hoornik (VG, 1972, p. 234-235). 
********Gedichtje van vier tot twaalf regels, meestal met scabreuze inhoud, gesproken tot de bruid op het bruiloftsmaal door één van de gasten met een stuk lever op de punt van zijn mes. Een leverrijm moet in de eerste versregel het woord ‘levertje’ of ‘leveren’ bevatten.\nEen dichtbundel waarin niet minder dan 32 levertjes voorkomen is De Olipodrigo, bestaande in vrolijke gezangen, kusjes, rondeeltjes, levertjes, bruilofs- en mengel-rijmpjes (2 dln. Amsterdam, Evert Nieuwenhoff, 1654), bijv. (fol. B4v): \nLEVERTJE\nTer eeren deuze maaltijd zel ik dit Levertje met een Refrijn in mijn murf douwen.\nFlus ging een Bruigom na d'Ouwe, en de Bruid na de Nieuwe Kerk om te Trouwen
********Gedramatiseerd en op legendes gebaseerd heiligenleven (geestelijk drama). Deze spelen werden vaak opgevoerd op de naamdag van de desbetreffende heilige en/of in de kerk aan hem toegewijd (bijv. het Sint-Jacobsspel opgevoerd in 1483, 1485 en 1486 in de Sint-Jacobskerk te Leuven).\nHeiligenspelen komen voor vanaf de 15de tot in de 19de eeuw. De oudste vermelding betreft De Passie van Sente Aechte, opgevoerd in 1409 te Tielt
********Geestelijk lied (geestelijke lyriek) over of ter ere van Maria. Het Marialied is in de middeleeuwen niet zo belangrijk geweest als op grond van de omvang van haar verering verwacht zou mogen worden
********Geestesgesteldheid die gekenmerkt wordt door schuldgevoelens, besluiteloosheid, machteloosheid, isolement, melancholie – kenmerken die men aantreft bij de tragische held van Shakespeares Hamlet (ca. 1605). Men vindt de term vanaf de jaren 1840
********Geformuleerde mening van de criticus of de beoefenaar van de literatuurwetenschap over het literaire werk, mede op basis van smaak en conventie. In het oordeel worden kwesties van smaak vaak op een rationele manier verwoord. \nIn de geschiedenis van de literatuurbeschouwing van renaissance tot romantiek is het oordeel vaak meer gericht op de vormgevingsverschijnselen van de tekst dan op de achterliggende gevoelens of gedachten. Vandaar een nauwe verwantschap in die periode tussen het oordeel en de stijlleer. In de 20ste eeuw wordt dit verband veel losser, en krijgt de term een wisselend scala aan betekenissen (gevoelen, opinie, evaluatie e.a.). Richtinggevend voor een fundering van het begrip oordeel in de literaire kritiek werd de artikelenreeks ‘Analyse en oordeel’ van J.J. Oversteegen in het tijdschrift Merlyn (1964). Wat betreft de literatuurgeschiedenis, zowel in heden als verleden, is het van belang te constateren dat het oordeel in hoge mate bepalend is voor de vorming van de canon-1 en afhankelijk van de per periode veranderende literatuuropvattingen.
********Geheimschrift of cryptografie (Gr. kruptos + graphein) wordt beoefend vanaf de Assyriërs tot en met het computertijdperk. Vooral in het diplomatieke verkeer werd veelvuldig gebruik gemaakt van geheimschrift, maar men kan het bijvoorbeeld ook aantreffen in de reisjournalen van Constantijn Huygens Jr. en Aernout Hellemans Hooft waar het betrekking heeft op amoureuze zaken.\nDe meest simpele geheimschriften zijn gebaseerd op het gebruik van cijfers die een bepaalde letter voorstellen (a = 1, b = 2 enz.), op het omzetten van letters uit het alfabet (z in plaats van a, y in plaats van b enz.), op het lezen van alleen de even letters uit een letterreeks (zoals bij Huygens) of op het schrijven in spiegelschrift. Maar vooral in de 16de en 17de eeuw wordt het ontwerpen van ingewikkelde codes, de cryptologie, tot een ware kunst verheven, evenals de cryptanalyse die zich evenzeer inspant om de codes te breken. Aan alle vorstenhoven werden ‘zwarte kamers’ ingericht voor het openen en ontcijferen van geheime diplomatieke post.\nOmdat geheimschrift of geheimtaal alleen voor ingewijden verstaanbaar is, wordt ze ook gebruikt in misdaadkringen. Het verschijnsel behoort daarmee ook tot het Bargoens waartoe ook dieventaal gerekend wordt. Soms komt deze taal weer in de algemene omgangstaal terecht, zoals het bekende ´heitje voor een karweitje´. \nZie ook chiffre en kunsttaal.\n\n\n\n\n\n\n\nDocument in geheimschrift over het complot voor de moord op Elisabeth I, het zgn. Babington-verraad (16e eeuw). [bron: Wikipedia].
********Geïsoleerde, niet-rijmende versregel in een gepaard rijmende, middeleeuwse (epische) verstekst. Een weesrijm is ontstaan doordat de kopiist de bijbehorende versregel heeft overgeslagen of vergeten (transmissiefout). Beschikt men over meer redacties (redactie-2) van een tekst, zoals bijv. met de Reinaert het geval is, dan kan deze vorm van tekstverminking veelal gemakkelijk worden hersteld (tekstkritiek, tekstreconstructie). Het is heel goed mogelijk dat het even aantal versregels in de kolommen van een middeleeuwse codex een rijmpaar-brekende functie had. Omdat een weesrijm snel opvalt, zal een corrector, zoals in de Ferguut, of een volgende kopiist het weesrijm weer aanvullen tot een compleet rijmpaar. Omdat deze correcties doorgaans plaatsvonden zonder dat de legger geraadpleegd werd of kon worden, kunnen zij beter als corrupties aangemerkt worden.
********Gelegenheidspoëzie, ook aangeduid met de term liminaria (Lat. limen = drempel), opgenomen in het voorwerk van een boek, gewoonlijk geschreven op verzoek van de auteur of uitgever en (mede) dienend ter aanprijzing van de auteur of het desbetreffende boek. Hoewel in een drempeldicht auteur en werk lof toegezwaaid wordt, onderscheidt het zich van een lofdicht door het feit dat dat niet op verzoek gemaakt hoeft te zijn. \nLiminaria komen veel voor in de periode van renaissance en verlichting. Zo gaan aan Vondels Het Pascha ofte de Verlossinge Israëls uyt Egypten van 1612 vijf drempeldichten vooraf, o.a. een sonnet van Bredero, waarvan de laatste zes regels als volgt luiden: \nKroont Vondels weerdich hooft heyl-graege jongelingen, \nDie voor d'onkuysche min het hoochste nut leert singen\nHet welc den geest vervreucht met een inwendich juygen, \nHet wroecht niet na de daet, als die snoo leugen dichten\nTweesinnich hy verlijct de oud' en nieuw' gheschichten:\nDoorleest dit sin-rijc boec het zalt u best ghetuyghen.\n(G.A. Bredero, Verspreid werk, ed. Stuiveling 1986, p. 86)
********Geloof dat bepaalde getallen of getallencombinaties bijzondere of zelfs magische eigenschappen hebben. Dit principe ligt ten grondslag aan het gebruik – door heel wat auteurs – van getallen en wiskundige verhoudingen als literair structureringsprincipe, met esoterische of maniëristische bedoelingen. Bij middeleeuwse auteurs (bijv. Dante, Divina Commedia, vroege 14de eeuw) geeft de getallensymboliek vaak uiting aan een geloof in een door God in perfecte proporties en structuren geschapen kosmos. Dat Latijnse auteurs en middeleeuwse en renaissance-dichters (met een piek in de periode 1580-1680) in belangrijke mate hun werk baseerden op numerologische grondslagen (numerologie), trok sinds de 20ste eeuw opnieuw de aandacht. In Thomas Manns Der Zauberberg (1924) bijv. bepaalt het getal 7 de structuur van de roman. In het Nederlandse taalgebied werkt Harry Mulisch vaak met getallensymboliek, o.m. in De ontdekking van de hemel, De procedure en Siegfried. In deze laatste roman legt hij bijv. via data verbanden tussen Hitler, Nietzsche en de val van de Berlijnse muur. Zie ook kabbala en gematria.
********Generatie is een term uit de sociale wetenschappen die een aantal individuen groepeert als tijdgenoten en hen vooral karakteriseert in verhouding tot hun voorgangers en hun opvolgers. De term generatie verwijst oorspronkelijk naar eenzelfde geboortejaar (Lat. generatio = het voortbrengen), wat een gemeenschappelijke cultuurhistorische context impliceert. In de literatuurgeschiedenis neemt men gewoonlijk niet het geboortejaar als vergelijkingspunt, maar het jaar of de jaren waarin belangrijk literair werk verschijnt. \nBij het gebruik van de term generatie bestaat er een gevaar voor veralgemening. Gewoonlijk bepalen een aantal opvallende persoonlijkheden de stijl van een bepaalde generatie terwijl andere tijdgenoten op de achtergrond verdwijnen of ten onrechte met die generatie geassocieerd worden. Overigens heeft men over het algemeen de neiging om bij generatiegenoten verwante trekken te beklemtonen en individuele verschillen te verdoezelen.\nVoorbeelden van literaire generaties in de Nederlandse letteren zijn de Tachtigers, de Vijftigers en de Generatie Nix. Bekend in de wereldliteratuur zijn de Generación del 98 (een groep Spaanse intellectuelen rond het fin de siècle, o.m. met Miguel de Unamuno, Ramón del Valle-Inclán, Antonio Machado, Azorín, Pío Baroja en Jacinto Benavente), de Lost Generation, de Duitse Gruppe 47 (o.m. met H. Böll, I. Bachmann, G. Grass) en Gruppe 61 (o.m. met G. Wallraff en E. Runge), en de Italiaanse Gruppo 63 (o.m. met U. Eco, A. Giuliani en E. Sanguineti).\nZie ook beweging, periodecode, school.
********Genootschappen ontstonden vooral in de periode van de Verlichting, in Nederland na ongeveer 1750. Het zijn verenigingen die tot doel hebben de wetenschap en vaak ook de Nederlandse taal- en letterkunde te bevorderen. Dat kon onder meer gebeuren door het uitschrijven van prijsvragen waarvoor men teksten kon inzenden, waarop dan een bekroning kon volgen. Er zijn literair-wetenschappelijke genootschappen en er zijn genootschappen die zich bij uitstek richten op de creatieve voortbrengselen van de letterkunde. Die laatste kan men zien als een herleving van de rederijkerskamers in de vorm van een dichtgenootschap.\nVooral de 19de eeuw kende een grote behoefte aan de sociabiliteit die van genootschappen uitging. Men trof er gelijkgestemden waar geluisterd kon worden naar de voordracht van literair werk van leden of waar men eigen werk kon presenteren. De 19de-eeuwse literatuur was in hoge mate een orale literatuur. Grote invloed ging bijvoorbeeld uit van de voordracht die D.J. van Lennep in 1827 ten beste gaf in genootschappelijke kring, de Verhandeling over het belangrijke van Hollands grond en oudheden voor gevoel en verbeelding, een pleidooi voor het gebruik van de glorieuze geschiedenis van ons vaderland voor de historische roman.\nVrijwel elke stad van enige betekenis had zijn eigen genootschap: Leiden bijv. Kunst wordt door arbeid verkreegen, Den Haag Kunstliefde spaart geen vlijt en Amsterdam Wij streeven naar volmaaktheid. Nationaal opereerde de Hollandsche Maatschappij van fraaije kunsten en wetenschappen die een dominante en centrale rol speelde en waarvan Bilderdijk, Tollens, Da Costa, Van Lennep, Beets, Kneppelhout, Geel e.v.a. lid waren. Bilderdijk droeg zijn poëticale geloofsbelijdenis De kunst der poëzy (1811) voor in het genootschap Felix Meritis in Amsterdam. Ook de Tachtigers zijn aanvankelijk kort lid geweest van een genootschap, het Amsterdamse studentengenootschap Flanor waar F. van Eeden zijn parodie op de dominee-dichters voordroeg: de Grassprietjes (1885). In de 20ste eeuw werd de rol van dit type genootschappen grotendeels overgenomen door happenings als Poëzie in Carré of De nacht van de poëzie en de talloze leeskringen.\n\nIn België bestonden zowel Franstalige genootschappen als Vlaamstalige. Tot de Vlaamstalige behoorden in de 19de eeuw de Maatschappij voor Vaderlandsche Taal- en Letterkunde te Brugge en de Maatschappij van Nederlandsche Letterkunde te Gent, bekend onder het motto 'Regat Prudentia Vires'.\nNaast de hier beschreven vormen van genootschappelijkheid bestaan er ook tal van genootschappen rond één auteur. Dergelijke genootschappen hebben leden die zich intensief bezighouden met onderzoek en het onder de aandacht brengen van het werk van de door hen bewonderde schrijver. Door het organiseren van conferenties, herdenkingen, tentoonstellingen en uitgaven van zijn werk trachten ze de belangstelling voor hun auteur gaande te houden. De wetenschappelijke ambities van deze genootschappen kunnen sterk variëren. Sommige zijn beperkt tot enkele fervente liefhebbers, andere tellen vele leden en beschikken over websites, nieuwsbrieven en soms zelfs een eigen tijdschrift, zoals de Vestdijkkroniek of Boelvaar Poef  van het Louis Paul Boon Genootschap. Andere genootschappen van dit type in het Nederlandse taalgebied zijn o.m. het Multatuli Genootschap, het W.F. Hermans Instituut, de Vestdijkkring, de Stichting Willem Brakman, de Stichting Gerard Walschap en het Willem Elsschot Genootschap.\n\n\n\n\n\n\n\n\nVergaderzaal van ‘Kunst wordt door arbeid verkregen’ (1774). [bron: B. Dongelmans e.a. (red.), Dierbaar magazijn (1995), p. 56].
********Genre uit de geestelijke letterkunde waarin Maria haar smart om het lijden en sterven van Christus onder woorden brengt. De oudst bekende vertegenwoordiger van het genre is de Mariaklacht van Efrem de Syriër (373). In de 12de eeuw, gelijktijdig met de opkomst van de Mariadevotie en een toenemende aandacht voor het lijden van Christus, verschijnt de Mariaklacht in West-Europa. De oudste en belangrijkste vertegenwoordigers zijn de Planctus ante nescia van Godfried van Breteuil (± 1180) en de zgn. Planctus van pseudo-Bernardus van Ogirius (vóór 1205). Vooral de laatste is tot na de 16de eeuw van grote invloed geweest. \nHet precieze ontstaan van de Mariaklacht is niet duidelijk. Wel is bekend dat men al eerder aandacht had voor het lijden en de droefheid van Maria (o.a. Augustinus). Invloed uit de byzantijns-christelijke kerk is waarschijnlijk, maar niet bewezen. Evenmin is aangetoond dat het genre rechtstreeks beïnvloed is door de liturgie of het paasspel. Wel is het zeker dat er in de voorchristelijke dodencultus een voedingsbodem aanwezig was waaruit de Mariaklacht kon opbloeien: de Mariaklacht is in feite een gesublimeerde dodenklacht. De betekenis ervan was voor de middeleeuwse mens van een heel andere aard dan voor ons
********Genreaanduiding voor één van de drie traditioneel als hoofdindeling gehanteerde klassen van literaire vormen: lyriek, epiek en dramatiek. Elk van deze genrebegrippen wordt gewoonlijk gezien als grondhouding (bij Goethe: ‘Naturform’) van het menselijk handelen, die men kan omschrijven d.m.v. de wisselende verhouding van subject en object. In die verhouding is dramatiek de meest objectieve of neutrale vorm, omdat de auteur van een dramatische tekst als subject het meest wordt buitengesloten. Dramatiek ‘toont’ door middel van handelende personages, zonder dat daarbij een subjectieve verteller is ingeschakeld. Het meest duidelijk is dat in het drama. Maar ook in andere subgenres is dramatiek denkbaar, terwijl omgekeerd bij het drama sprake kan zijn van lyrisch of episch drama. Sommige auteurs over dit onderwerp zijn dan ook van mening dat dramatiek, evenals lyriek en epiek, een element kan zijn binnen een subgenre of dat het beter als stijlverschijnsel (bijv. ‘dramatische stijl’) kan worden opgevat.
********Geschreven of gedrukte verzameling liedteksten (lied) van meer (meestal anonieme) auteurs, waaraan de muzieknotatie vaak ontbreekt. De oudste Nederlandse liedboeken dateren uit de Middeleeuwen. Het meest bekend is het liedboek dat (met muzieknotatie) bewaard bleef in het zogeheten Gruuthuse-handschrift (ed. Heeroma en Lindenburg, 1966), een convoluut die op zijn laatst in 1462 gebonden werd.\nDoorgaans werden liedboeken gedrukt in klein formaat (octavo of sedecimo oblong) met weinig of geen illustraties. Door hun goedkope en slechte uitvoering zullen er veel verloren gegaan zijn.\nMet ingang van de 17de eeuw verschijnt er een nieuw type liedboek met nieuwe, renaissancistische liederen, uitgevoerd in fraaie typografie, dikwijls in kwarto-formaat, voorzien van fraaie illustraties en gericht op de kapitaalkrachtige jeugd van die periode. Naast de anonieme bloemlezingen verschijnen er weldra ook bundels van één dichter.\nTot de wereldlijke liedboeken behoort Een schoon liedekens boeck, beter bekend als het ‘Antwerps liedboek’ van 1544 (ed. Vellekoop & Wagenaar-Nolthenius, 1972), waaruit liederen overgenomen worden in andere liedboeken tot in de 18de eeuw toe, bijv. in het Een Aemstelredams amoreus lietboeck (1589), maar ook nog in het Oudt Haerlems liede-boek (31ste dr. van 1746). Den nieuwen lust-hof gaf in 1602 de stoot tot het verschijnen van nog veel meer renaissancistische, op de jeugd gerichte liedboeken als Den bloem-hof van de Nederlantsche jeucht (1608, 1610, ed. Van Dis & Smit 1955), Hoofts Emblemata amatoria (1611, ed. Porteman, 1983), Cupido's lusthof (1613), Apollo (1615, ed. Keersmaekers 1985), J.J. Starters Friesche lust-hof (1621, ed. Brouwer & Veldhuyzen, 1966-1967) en Bredero's Groot lied-boeck (1622, ed. Stuiveling e.a. 1979-1983).\nBijna even talrijk als de wereldlijke zijn de geestelijke liedboeken vanaf Een suverlyc boecxken uit 1508 tot en met het Liedboek voor de kerken uit 1973. Coornhert, De Harduwyn, Camphuysen, Bredero, Pers, Stalpart van der Wiele, Luyken en vele anderen hebben liedboeken geproduceerd met stichtelijke liederen.\nEen bibliografie van liedboeken is samengesteld door D.F. Scheurleer, Nederlandsche liedboeken. Lijst der in Nederland tot het jaar 1800 uitgegeven liedboeken (1912, suppl. 1923
********Geschrift waarin belangrijke of heugelijke gebeurtenissen, jubilerende instellingen of belangrijke personen worden herdacht door die gebeurtenissen, instellingen of personen te beschrijven of de herinneringen eraan te boek te stellen om ze voor het nageslacht te bewaren. Vaak is een bepaalde datum (bijv. een eeuwfeest) aanleiding om zo’n geschrift te doen verschijnen.\nVoorbeelden van gedenkschriften zijn J.H. van der Palms Geschied- en redekonstig gedenkschrift van Nederlands herstelling in den jare 1813 (1816), het Gedenkboek der Wereldbibliotheek (1915) en R. Roemans huldeboek voor Dr. Leonard Willems (1864-1938) in de Bibliotheca bibliographica Neerlandica  (nr. 1, 1944).\nHet gedenkschrift is ook gebruikt als literaire vorm, zoals door F. Springer die zijn roman Bougainville (1981) als ondertitel ‘een gedenkschrift’ gaf. 
********Gezang waarbij twee of meer partijen elkaar afwisselen. In de Griekse tragedie is de beurtzang (amoebaeum) het lyrische gedeelte ter afwisseling of afsluiting van een bedrijf (episode-1).\nLater vindt men dit genre bij de christelijke eredienst, in de vorm van het kerklied, dat afwisselend wordt gezongen door twee koren of door een voorzanger, respectievelijk voorganger enerzijds en een koor, respectievelijk de gemeente anderzijds. Synonieme termen zijn ‘antifoon’ (Gr. antifonein = tegenin spreken, antwoorden) en 'responsorium' (Lat. responsare = antwoorden). Een veel voorkomende vorm van beurtzang is die van een lied met een telkens herhaald refrein-1, zoals het gezang ‘Genade en trouw’ uit psalm 85 van H. Oosterhuis (Liturgische gezangen voor de viering van de eucharistie, 1972, p. 34). \nDe term ‘beurtzang’ komt tot in de 19de eeuw ook voor ter aanduiding van een, niet specifiek religieuze, wisselzang in het algemeen.
********Gezongen lied of gedicht ter gelegenheid van een behaalde overwinning. Zo schreef Vondel een Zegezang ter eeren van Frederik Hendrik, Prince van Oranje (1721), naar aanleiding van het ontzet van ’s-Hertogenbosch in 1629. Al bij de klassieken was er sprake van dit type overwinningsliederen. De Grieken kenden het epinicium, een zegezang ter ere van de overwinnaar bij de Panhelleense sportwedstrijden en geschreven door o.m. Simonides en Pindarus. Later schreef de Franse dichter Pierre Ronsard zegezangen naar het voorbeeld van Pindarus (de zgn. Odes, 1550-1552). In 1706 verscheen de Zegezang op het doorluchtig jaar 1706 van Pieter de Bye bij uitgeverij Gillis van Limburg.
********Goedkope, in wekelijkse afleveringen verschijnende korte roman met slappe kaft die om zijn voorspelbare verhaalstructuur en inhoud tot de triviaalliteratuur gerekend kan worden. Zie ook feuilleton.
********Gongorisme is de naam van de Spaanse maniëristische (maniërisme) stroming in de poëzie, genoemd naar Luis de Góngora y Argote (1561-1627)
********Google Books is een commerciële service waarmee de boeken die door Google zijn gescand via hun eigen zoekmachine op woordniveau kunnen worden doorzocht. Google kan deze boeken scannen door samen te werken met bibliotheken wereldwijd. Het bedrijf selecteert deze bibliotheken zelf. Wanneer een gebruiker op een titel klikt die door middel van Google is gevonden, wordt een interface geopend waarmee een gebruiker (pagina’s uit) het boek kan bekijken, gecombineerd met links (naar bijvoorbeeld Amazon) en advertenties. Van boeken waarop copyright rust kan maar een beperkt aantal pagina’s worden bekeken. 
********Gr. hèrōs = halfgod, held
********Gr. mesos = midden
********Gr. rètorikè technè = redekunst\nTerm uit de stijlleer, niet te verwarren met retorica, ter aanduiding van die vorm van beeldspraak waarin cliché-1 en bombast samengaan en die door de lezer of criticus wordt ervaren als onbezield gebruik van overspannen taal. Politici leveren er in hun toespraken veel voorbeelden van, zoals de formule ‘wij met z’n allen’. Dankbaar stort de humorist zich op deze gevallen van suggestief bedoeld maar nietszeggend, veelal ‘wollig’ taalgebruik, zoals K. van Kooten in de volgende passage:\nMaar nu [...] zou ik me willen afvragen welk antwoord we moeten geven op deze Oosteuropese problematiek\n(De ergste treitertrends, 1976, p. 45).
********Gr. rhuthmos = maat < rheein = vloeien.\nTerm uit de stijlleer (stilistiek) voor een verschijnsel dat voortkomt uit een poging van schrijvers uit de romantiek om conventies te doorbreken. Het gaat om teksten in proza die zich volgens de betrokken auteurs onderscheiden door hun bijzonder prozaritme. Hierdoor zouden deze teksten dichter staan bij poëzie. Zo probeerde Van Deyssel menig prozagedicht in ritmisch (ritme) proza te schrijven, soms in de vorm van metrisch (metrum) proza:\nAls ik in een klare en koele zekerheid van gevoelen ben, als ik zoo hoog in de Waarheid ben, dat haar eigenschap van eeuwigheid er bij betrokken  is, ben ik recht op gezeten, hoog boven het schrift en schrijf met vaste langzaamheid, als een wet voor een volk.\n(L. van Deyssel, Verzamelde opstellen, dl. 6, 1901, p. 82)
********Gr. sullabè = lettergreep
********Gr. su-stolè < su-stellein = samen-op-stellen
********Gr. thuiskomst, in het bijzonder die van Odysseus en de helden uit Troje.\nDit literaire motief gaat terug op de literatuur van de oudheid waarin de terugkeer van de Trojaanse helden werd bezongen en naverteld. Nostos duidt in strikte zin de terugkeer van heroïsche personages aan over zee. Onderweg worden de helden geconfronteerd met gevaren die hun status bevestigen. Aan het einde van de tocht hervinden ze hun identiteit in het thuisland. Het oervoorbeeld is Homerus’ epos Odyssee, dat de tocht van de held Odysseus beschrijft. In moderne literatuur komt het motief vaak voor in een meer gesublimeerde vorm. De roman De kunst van het crashen (2015) van Peter Verhelst, bijvoorbeeld, eindigt met een hoofdstuk ‘Thuis’, na een opvoering van mythische en avontuurlijke werelden in de hoofdstukken die eraan voorafgingen en die geassocieerd zijn met een traumatische ervaring van het autobiografische ik.
********Gr. tijdruimte < Gr. peri = rondom
********Grammaticaal tegenwoordige tijd die in bepaalde verhaalpassages verkozen kan worden boven de normale verleden tijd van het vertellen (‘er was eens...’), ook episch preteritum genoemd (zie tempus). Bedoeling ervan is de lezer een levendiger voorstelling van het gebeuren te geven, zodat deze de indruk krijgt dat alles zich nu (in het heden) voor hem afspeelt.
********Groep critici, geassocieerd met de University of Chicago, die vanaf 1935 felle kritiek leverden op het New Criticism, dat in die periode een steile opgang kende aan de Amerikaanse universiteiten. Vooral met hun essaybundel Critics and criticism: ancient and modern (1952), uitgegeven door R. S. Crane, hun belangrijkste woordvoerder, traden de Chicago Critics sterk naar voren. Ze verweten de New Critics zich te eenzijdig op het talige medium en ambiguïteiten te concentreren. Om aan de literaire kritiek een breder perspectief en grotere conceptuele strengheid te verlenen, lieten ze zich inspireren door de poëtica van Aristoteles (vandaar het synoniem Neo-Aristotelian School). Dit verklaart de hernieuwde aandacht voor de auteur, voor het effect van een tekst op de lezer, en voor problemen als mimesis, plot en genre.\nTot de eerste generatie van de Chicago school horen naast R.S. Crane o.m. E. Olson, N. Maclean, R. McKeon en B. Weinberg. W.C. Booth is de belangrijkste vertegenwoordiger van de tweede generatie. Vernieuwend was vooral zijn aandacht voor de retorische middelen waarmee een vertelinstantie de lezer manipuleert (The rhetoric of fiction, 1961, 19832).
********Groep Franse critici en theoretici, waaronder Philippe Sollers en Julia Kristeva, die tegen de achtergrond van het Franse structuralisme en het intertekstualiteitsdenken van Mikhail Bakhtin in hun gelijknamig tijdschrift (gesticht in 1960, opgehouden in 1982), aandacht vroegen voor de voortdurende dynamiek van tekst en betekenis (zie ook deconstructie) op grond van diverse codes (linguïstische, psychoanalytische, sociale, culturele). De twee belangrijkste publicaties van de groep waren de verzamelbundel Théorie d’ensemble (Collection Tel Quel, 1968), met bijdragen van o.m. Foucault, Barthes, Derrida, Sollers en Kristeva, en een verzameling essays van Kristeva onder de titel Sèméiôtikè. Recherches pour une sémanalyse (Collection Tel Quel, 1969).  
********Groep van Nederlandse en Vlaamse dichters die via de bloemlezing Maximaal (1988), met bijdragen van o.m. T. Lanoye, K. Michel en J. Zwagerman, zich afzet tegen de minimal art en de als introvert en saai gekarakteriseerde dichtkunst van die tijd, ten voordele van een vitale, extraverte en expressieve poëzie. Een kleine tien jaar later zal een gelijkaardige reactie zich voordoen in het proza van de zgn. Generatie Nix, met o.m. R. Giphart, A. Grunberg, P. Mennes, H. Brusselmans, en het tijdschrift Zoetermeer. De naam verwijst naar de cultroman Generation X (1991) van D. Coupland, waarin een uitzichtloze generatie wordt getekend, op zoek naar kicks om de verveling te bestrijden. Met een boutade zou men kunnen stellen: hun romans gaan over ‘niks behalve kicks’.
********Hedendaagse benaming voor een (correctie)techniek om door middel van versvulling een correct rijm of ritme te verkrijgen. De ene dichter zal meer stoplappen gebruikt hebben dan de ander, maar de lezer/onderzoeker moet ervoor waken om – afgaand op een hedendaags esthetisch oordeel – overal stoplappen te zien: als een dichter een vers afsluit met de mededeling ‘naer waerhede’, is dat dan een stoplap om te kunnen rijmen op ‘mede’, of wil hij echt benadrukken dat het vertelde waar is?\nDaarnaast hanteerden kopiisten stoplappen om een, in hun legger aangetroffen, onvolledig rijm (weesrijm-1) te herstellen. Zij beschikten hiervoor over een uitgebreide verzameling pleonasmen, tautologieën, tussenwerpsels en niets- of weinigzeggende woorden en uitdrukkingen zoals ‘metter vaert’, ‘oec mede’ en ‘saen’, maar ook over langere zinsneden die hun oorspronkelijke betekenis grotendeels verloren hebben en aan het verhaal niets toevoegen.\nOok in de spreektaal worden veel stoplappen gebruikt. Zij hebben dan het doel om de luisteraar niet teveel informatie ineens te geven en om de spreker tijd te geven om na te denken.
********Heraldisch gedicht waarin een wapen wordt beschreven of geduid. Wapendichten werden vervaardigd ter gelegenheid van tournooien of soortgelijke plechtige bijeenkomsten. Ze konden echter ook de functie hebben van een ‘in memoriam’. Middelnederlandse wapendichten zijn bewaard gebleven in het zgn. Wapenboek Gelre (ca. 1378).
********Het (vergelijkend) onderzoek naar de aanwezigheid en het gebruik van bepaalde verhaalstoffen (stof) en de varianten daarvan in één of meer literaire werken en/of in één of meer literaturen en in de geschiedenis van de literatuur. Vanuit de vergelijkende literatuurwetenschap is veel onderzoek gedaan naar stofgeschiedenis, met name in Duitsland. Dat onderzoek heeft geleid tot een aantal inventarisaties van motief- en stofgebruik in de wereldliteratuur en in specifieke delen daarvan. Voorbeelden daarvan zijn F.A. Schmitts Stoff- und Motivgeschichte der deutschen Literatur (19763), H. Hungers Lexikon der griechischen und römischen Mythologie, mit Hinweisen auf das Fortwirken antiker Stoffe und Motive in der bildenden Kunst, Literatur und Musik des Abendlandes bis zur Gegenwart (19888) en E. Frenzels Stoffe der Weltliteratur (200510).
********Het acteren van de acteur(s), d.w.z. de combinatie van het uitspreken van de tekst (pronunciatio), de intonatie daarbij, de handeling(en) en de mimiek die samen het uitbeelden van een personage of een situatie uitmaken. Bestaat die uitbeelding uitsluitend uit mimiek en handeling dan spreekt men wel van ‘stil spel’.
********Het bewerken van een tekst (adaptatie) voor film, radio, televisie of toneel om die tekst bruikbaar te maken voor één of meer van deze media. Sommige auteurs maakten van eigen prozateksten een film-scenario of toneelbewerking-1. Zo bewerkte Herman Heijermans zijn schets Dolle Jan’s droom tot het toneelstuk Uitkomst (1907) en Hugo Claus zijn novelle Suiker tot het gelijknamige toneelstuk (1958). L.P. Boons roman Menuet (1955) werd voor toneelgroep Studio bewerkt tot toneelstuk (1972) en tal van romans werden gedramatiseerd tot televisiespelen, bijv. Louis Couperus’ De boeken der kleine zielen (1901-1903) en H. Teirlincks Maria Speermalie (1940).
********Het bewerken van een tekst of tekstgedeelte van een bekende auteur om daar het taalgebruik en de stijl van over te nemen, dikwijls om daar een spel mee te spelen, zich ertegen af te zetten of om die tekst belachelijk te maken. Dat laatste noemt men doorgaans een pastiche-2. \nZo maakte Kees Stip gebruik van de tekst van J.W.F. Werumeus Bunings gedicht Maria Lécina (1932) voor zijn pastiche Dieuwertje Diekema (Lachen in een leeuw, ed. D. Welsink, 1993, p. 17-20). 
********Het bibliografisch formaat van een boek of codex wordt bepaald door het aantal malen en de manier waarop een vel papier of perkament tot een katern gevouwen wordt. Dit formaat heeft dus geen betrekking op de afmetingen (breedte x hoogte) van een boek.\nWanneer een boek bestaat uit katernen van éénmaal gevouwen vellen heet dat folio-1-formaat (ook aangeduid als ‘fol.’ of ‘2o’). Bij tweemaal vouwen krijgt men een kwarto- (of 4o) en bij driemaal vouwen octavo-formaat (of 8o). Bij kleinere formaten (duodecimo of 12o enz.) moet er behalve gevouwen ook nog gesneden worden.\nPerkamenten vellen werden gewoonlijk tweemaal over de korte kant gevouwen en vervolgens in elkaar gelegd, waardoor katernen van vier dubbelbladen ontstaan. Men kan het formaat van een papieren boek vaststellen door te letten op de looprichting van de kettinglijnen, de plaats van het watermerk, de plaats van de bindtouwtjes en het aantal bladen per katern. Bij het formaatmaken in de drukkerij moet het zetsel zodanig in de binnenvorm en buitenvorm ingesloten worden dat de pagina's zetsel in de juiste volgorde liggen voor het desbetreffende formaat. Bij het bepalen van het formaat van een perkamenten codex kan men steun hebben aan onregelmatigheden van de bovenmarges of aan de verstoring van de regelmatige afwisseling van haarzijde en vleeszijde (de zgn. regel van Gregory, zie Gregory, regel van).
********Het Bijbels drama uit de periode van de renaissance en barok dramatiseert Bijbelstof, bij voorkeur rondom bekende figuren en gebeurtenissen uit het Oude (de zondeval, Kaïn en Abel, Jozef) of Nieuwe Testament (verloren zoon). Het Bijbels drama wijkt duidelijk af van het geestelijk drama uit de middeleeuwen en het Bijbelspel van de rederijkers dat vooral de bedoeling had kerkelijke feesten te begeleiden en de christelijke leerstellingen te verkondigen. Het Bijbelse schooldrama had een duidelijke didactische functie.\nIn Nederland stuitte de op de Bijbel gebaseerde tragedie op verzet van de predikanten die van mening waren dat Gods woord op geen enkele wijze bewerkt mocht worden. Met name Joost van den Vondel trachtte zijn op de klassieken geënte Bijbelse helden tegen hen te verdedigen, o.a. in de opdracht van Gebroeders (1640). Sindsdien heeft Vondel een indrukwekkende reeks Bijbelse drama's geschreven: Joseph in Dothan (1640), Joseph in Egypten (1640
********Het feit dat iemand bestaan heeft of dat iets waar gebeurd is. Zo wordt er ondanks het feit dat Karel de Grote de hoofdpersoon van menig fictioneel chanson de geste is, niet aan zijn historiciteit getwijfeld. Aan die van zijn literaire tegenpool koning Arthur wel. Historiciteit is een eis die al sinds de oudheid aan serieus literair werk gesteld wordt. Zo onderscheidde men gedurende de middeleeuwen jeesten en viten (vita) van boerden en favelen. Om verzonnen, propagandistische of stichtelijke (exempel, mirakelspel) teksten voor waar door te laten gaan, plaatste men ze in een historisch kader door ze te lokaliseren, te dateren en te autoriseren: die en die zegt, dat toen en toen, daar en daar, die en die leefde, of dat en dat gebeurde. Deze vorm van pia fraus (vroom bedrog) vindt men bijv. in Mariken van Nieumeghen (ca. 1515), waar de historische setting niet meer is dan een verificatio, een façade om de tekst te ontfictionaliseren. Maar nu nog strekt het soms tot aanbeveling dat een roman, gedicht of film teruggaat op een ware gebeurtenis.\nDaarnaast wordt het begrip historiciteit binnen de historische letterkunde gebruikt als aanduiding van het besef dat een literaire tekst geen tijdloos, artistiek object is, maar integendeel een tijd-, plaats-, maatschappij-, conventie- enz. gebonden maaksel, dat om juist begrepen te worden historisch benaderd dient te worden.
********Het gebruik van rijm in de slotwoorden van zinnen in een tekst die overwegend in proza geschreven is. In D.V. Coornherts prozatekst Zedenkunst is wellevenskunste (1585) wordt regelmatig prozarijm toegepast. \nEr is verwantschap met de uit de klassieke oudheid stammende term homoioteleuton en de term 'zinsrijm' is een synoniem.
********Het gebruik van stijlfiguren die bedoeld zijn als verfraaiing of versiering, maar die veeleer een belachelijke indruk maken. 
********Het geheel van bibliografische en andere heuristische hulpmiddelen dat de neerlandicus ten dienste staat bij zijn onderzoek. Het apparaat omvat zowel instellingen, zoals bibliotheken, archieven en letterkundige musea, als handboeken, bibliografieën, catalogi, literatuurgeschiedenissen, woordenboeken enz. De term is waarschijnlijk ontstaan naar analogie van het Apparaat voor de studie der geschiedenis van J.M. Romein (1949).\nEen aanzet tot de beschrijving van het apparaat van de neerlandicus en het gebruik daarvan is gegeven door A.M.J. van Buuren, W.P. Gerritsen & A.N. Paasman in het Vermakelijk bibliografisch ganzenbord. Een eerste handleiding bij systematisch-bibliografisch onderzoek op het gebied van de Nederlandse letterkunde (19835). Als opvolger daarvan is er het online programma BIZON (Bibliografisch Zoekprogramma Nederlandse letterkunde) van P.J. Verkruijsse, A. Lemmens & J.F.A.M. van den Berg (eerste versie op diskette 1994). Bij neerlandistiek aan de Universiteit van Amsterdam is de Digitale Gereedschapskist van Neerlandistiek voorhanden. 
********Het geheel van ingrepen in het drama waarbij elementen uit de epiek vermengd worden met dramatiek. Dergelijke ingrepen kunnen verbaal en non-verbaal zijn. Ze kunnen zich voltrekken via spelexterne en spelinterne figuren. Episerende ingrepen kunnen bijv. de volgende vormen hebben: proloog, epiloog, koor, verteller en doorbreking van de vierdewand-fictie, of door expositie, bodeverhaal, sententia e.d.
********Het geheel van rechtsregels waarin de rechten en verplichtingen geregeld zijn t.a.v. het intellectueel eigendomsrecht van een auteur en de gebruikers van diens voortbrengselen. De bedoeling van het auteursrecht is de auteur te beschermen tegen ongewenst gebruik van zijn geschriften, waarbij wordt uitgegaan van zijn geestelijk eigendomsrecht daarop. Het auteursrecht biedt rechtsregels bij vermenigvuldiging, overname, vertaling of bewerking van teksten voor andere media, zoals film, radio, televisie e.d. Onder het auteursrecht vallen letterkundig werk, wetenschappelijk werk, muziek, beeldende kunst en architectuur, maar ook fotografie, film, televisie etc. Over het algemeen berust het auteursrecht bij de auteur of diens rechthebbenden tot 50 jaar na overlijden van de betrokkene.\nHet auteursrecht of copyright is nog betrekkelijk jong, afkomstig uit de napoleontische tijd. Pas in 1886 werd de Conventie van Bern ondertekend, een verdrag tussen een aantal staten waarin de auteursrechten van onderdanen van die staten gewaarborgd werden. In Nederland ontstond een basiswetgeving pas in 1912 en in 1931 sloot Nederland zich voor het auteursrecht aan bij de Conventie van Bern. Door de technologische ontwikkelingen op het gebied van vermenigvuldiging van teksten (fotokopie, reprografie, scannen, internet) is het auteursrecht onder druk komen te staan, zowel wat teksten als wat muziek betreft.\nIn Nederland beijvert de Vereniging van Letterkundigen (VvL) zich om de rechtspositie van auteurs zo goed mogelijk vast te leggen. Als ondersteunende instantie treedt de Stichting tot Exploitatie en Bescherming van Auteursrechten (SEBA) voor de VvL op. In België gebeurt dat door de Vlaamse Vereniging voor Letterkundigen sedert 1907. In 1973 werd een standaardcontract ingevoerd dat was aanvaard door de Koninklijke Nederlandse Uitgeversbond.\nIn België trad in 1994 een nieuwe wet op het auteursrecht in werking waarin ook het leenrecht geregeld werd. In Nederland werd het leenrecht in 1996 wettelijk ingevoerd en werd de uitvoering daarvan ondergebracht bij de Stichting Leenrecht.
********Het geheel van toestellen en apparatuur waarmee men speciale effecten in de enscenering van een opvoering bereikt. Deze machinerie bevindt zich grotendeels in de ‘theatertoren’ boven de speelruimte. De gebruiksmogelijkheden zijn onder te brengen in vijf categorieën:\n1. Toestellen om vlugge scenische veranderingen uit te voeren
********Het Huygens Instituut voor Nederlandse Geschiedenis verricht onderzoek naar de geschiedenis van Nederland, waarbij veel aandacht uitgaat naar het toegankelijk maken en analyseren van historische bronnen en literaire teksten. Als onderdeel van de Koninklijke Nederlandse Academie van Wetenschappen (KNAW) verricht het instituut toponderzoek, waarbij veel wordt samengewerkt met universiteiten. Daarnaast blijft het instituut activiteiten ontwikkelen voor een breed publiek. In het Huygens ING spelen informatietechnologie en digitale tekstcorpora een belangrijke rol. Het instituut ontwikkelt en gebruikt nieuwe onderzoeksmethoden en -technieken. Historici en letterkundigen werken er nauw samen met informatici en programmeurs. Op die manier wil het instituut een serieuze bijdrage leveren aan de innovatie van de geesteswetenschappen in Nederland (computational humanities). \nHuygens ING is per 1 januari 2011 ontstaan uit een fusie van het Instituut voor Nederlandse Geschiedenis van NWO en het Huygens Instituut van de KNAW. De geschiedenis van het ING gaat terug tot 1902. Toen stelde de Nederlandse organisatie voor Wetenschappelijk Onderzoek  een commissie in met als taken het uitgeven van historische bronnen: de Commissie van Advies voor ’s Rijks Geschiedkundige Publicaties. Sinds 1910 werd de commissie ondersteund door een eigen Bureau. Na een aantal tussenstappen werd dit Bureau in 1989 als ‘Instituut voor Nederlandse Geschiedenis’ onderdeel van NWO.\nHet Huygens Instituut werd in 1992 opgericht als Constantijn Huygens Instituut voor tekstedities en intellectuele geschiedenis. Naast het Basisbureau Tekstedities ging een aantal al lange tijd bestaande commissies van de KNAW op in dit instituut. In 2005 veranderde het instituut zijn naam in Huygens Instituut met als ondertitel ‘tekstontsluiting en -onderzoek, literatuur- en wetenschapsgeschiedenis’. Het Huygens ING is een onderzoeksinstituut van de Koninklijke Nederlandse Akademie van Wetenschappen. De KNAW is een wetenschappelijk genootschap met als taken advisering op het gebied van de wetenschapsbeoefening, kwaliteitsbeoordeling van onderzoek en het fungeren als forum voor de wetenschappelijke wereld en bevordering van internationale samenwerking. Daarnaast is de KNAW koepelorganisatie voor negentien wetenschappelijke onderzoeksinstituten, in hoofdzaak op het terrein van de levenswetenschappen en de geesteswetenschappen.
********Het in min of meer evenredige mate begiftigd zijn met twee artistieke talenten. Bij de meest voorkomende vorm van dubbeltalent is één en dezelfde persoon zowel op het literaire als op het plastische domein actief. Doorgaans vertoont het werk van een dergelijk polyvalent kunstenaar, dat over twee kunstvormen verspreid ligt, een zekere eenheid wat thematiek en probleemstelling betreft. Vaak wordt de vraag gesteld naar de gelijkwaardigheid van de in die twee kunstvormen gepleegde werken. Het is een feit dat de respectieve producten van één kunstenaar vaak een verschillende receptie krijgen. In de artistieke praktijk kan dubbelbegaafdheid verschillende vormen aannemen. Een auteur kan picturaal werk maken als illustratie bij zijn werk
********Het koppelen van woorden door ze te verbinden met een liggend streepje, zoals in woon-werkverkeer of kat-en-muis-spel.\nIn de literatuur werden dergelijke koppelingen vooral toegepast door de Tachtigers en de naturalisten die daarmee woordcombinaties schiepen (neologismen) die uitdrukking moesten geven aan de opgedane impressies of sensitieve gewaarwordingen. Ze behoorden tot de toen in zwang zijnde écriture artiste. Een voorbeeld daarvan kan worden aangetroffen in het volgende citaat (cursivering van ons):\nDe zon was lager gevallen. Uit zijn donker-oranje-gloeyende rondheid, hoog schuin, ver weg, zwierven nog rooyerig-gele stralen, zoals stukjes regen van scherpe lijnen, door de heesters aan d'overkant van den weg neer, alsof ze gebroken in dat groen bleven hangen.\n(L. van Deyssel, Een liefde, ed. H.G.M. Prick, 1974, p. 103)\nDergelijke koppelingen worden ook zonder het gebruik van streepjes toegepast, zoals in 'lentefris' en 'hapklaar'. Vaak worden deze woordkoppels 'samenstelling' of 'compositum' genoemd. Ook deze combinaties werden veelvuldig in de écriture artiste toegepast, maar ook later en bij anderen. Zo schrijft S. Carmiggelt over een minor poet (cursiveringen van ons):\nZijn  leven was een stille bundel van één vel.\nZijn dood een kastlijnnieuwtje, nonparel.\n(A. Jongstra & A. Peters, Dichten over dichten, 1994, p. 511)\nen Kees Stip over een beo:\nWant deze praatte, bla bla bla,\nZijn bittertafelbroeders na.\n(K. Stip, Lachen in een leeuw, ed. D. Welsink, 1993, p. 80) 
********Het 'madeleine koekje' is bekend geworden door Prousts romancyclus Á la recherche du temps perdu (1913-1927). Daarin worden door het eten van dat koekje (gesopt in bloesemthee) allerlei associaties losgemaakt die een belangrijke rol spelen in deze cyclus. Het eten van de madeleine roept bij de hoofdpersoon talloze jeugdherinneringen op  (de zgn. 'mémoires involontaires') die in detail worden beschreven.\nDit madeleine effect is tot op zekere hoogte verwant aan het objective correlative van T.S. Eliot. 
********Het materiële object (handschrift, manuscript-2, druk) waarin een letterkundig werk is overgeleverd. Tegenwoordig beschikken wij meestal over de tekst zoals die door de auteur geschreven, geredigeerd of persklaar gemaakt is. In dat geval is de bron een autograaf, een typoscript of een door de auteur gecorrigeerde drukproef.\nNaarmate men echter verder teruggaat in het verleden, wordt de onderzoeker geconfronteerd met handschriften of drukken die onafhankelijk van de auteur geproduceerd zijn en als gevolg daarvan allerlei afwijkingen ten opzichte van de originele tekst bevatten. De studie van de bron waarin een tekst is overgeleverd, behoort tot de taken van de filologie.\nIn de moderne editietechniek spreekt men van documentaire bronnen, waarvan de editeur de autorisatiegraad dient te bepalen voordat hij overgaat tot het vaststellen van een basistekst als basis voor zijn editie.
********Het Meertens Instituut is ontstaan in 1930 en in 1952 onderdeel geworden van de Koninklijke Nederlandse Akademie van Wetenschappen (KNAW). Het is een onderzoeksinstituut dat zich bezighoudt met de bestudering en documentatie van Nederlandse taal en cultuur. Centraal staan de verschijnselen die het alledaagse leven in onze samenleving vormgeven. De rol van taal en cultuur bij de ontwikkeling van sociale identiteiten en groepsculturen wordt door het Meertens Instituut in kaart gebracht en in onderlinge samenhang onderzocht. Op het gebied van de Nederlandse taal bestudeert het Meertens Instituut zowel geografische als sociale variatie, een specifiek terrein dat binnen de taalkunde wordt aangeduid met variatielinguïstiek. Het onderzoek naar de culturele factoren die bepalend zijn voor groepsvormende processen ligt op het terrein van de Nederlandse etnologie.\nKenmerkend voor het Meertens Instituut is de multidisciplinaire samenstelling van de onderzoekersgroep, waarin onder meer disciplines als taalkunde, sociolinguïstiek, neerlandistiek, geschiedwetenschap, antropologie, sociologie, muziekwetenschap en cultuurwetenschappen zijn vertegenwoordigd. Op deze vakgebieden heeft het instituut decennialang materiaal verzameld, geconserveerd, gedocumenteerd, inhoudelijk ontsloten en onderzocht. Met omvangrijke collecties en documentatiesystemen kan het worden beschouwd als een centrum van kennis op het gebied van taalvariatie en volkscultuur. Ook grootschalige databanken ondersteunen het onderzoek, zoals Dutch Songs Online, de Etymologiebank en de Nederlandse Volksverhalenbank.\nAls instituut van de Koninklijke Nederlandse Akademie van Wetenschappen (KNAW) heeft het Meertens Instituut in eerste instantie een wetenschappelijke doelstelling op het gebied van volkscultuur en taalvariatie. Het werkt daartoe ook samen met andere kennisinstellingen, zoals universiteiten en musea, en participeert in diverse internationale samenwerkingsverbanden. Mede vanwege de globalisering en Europeanisering is er ook vanuit het publiek een toenemende belangstelling voor de rol van taal en cultuur in identiteitsvormende processen. Door samenwerking met instellingen zoals musea en media kan het instituut een bijdrage leveren aan publieksvoorlichting op dit gebied. Met uit onderzoek verkregen inzichten hoopt het Meertens Instituut behalve het wetenschappelijke debat ook het maatschappelijke en het politieke debat te kunnen ondersteunen.\nDe resultaten van het onderzoek worden openbaar gemaakt in publicaties en worden bekend gemaakt in lezingen op congressen en symposia.\nDe documentatie aan het Meertens Instituut is van essentieel belang voor wetenschappelijk onderzoek. De afdeling Algemene Zaken draagt o.a. zorg voor verzameling, conservering, digitalisering en ontsluiting van gegevens in databanken voor toekomstig onderzoek. Ook het inhoudelijke ontsluiten van vakliteratuur en het maken van bibliografische databestanden maakt deel uit van onderzoeksgebonden documentatie.\nAls onderzoeksinstituut heeft het Meertens Instituut niet in eerste instantie een publieksfunctie. Het richt zich vooral op wetenschappers en belangstellenden die werkzaam zijn op het terrein van taalvariatie of volkscultuur. Ook instellingen die op dit gebied kennis doorgeven aan, of vormgeven voor een breder publiek (musea, media, kennisinstellingen) kunnen de bibliotheek, de collecties en de documentatie raadplegen.
********Het ontstaan en de ontwikkeling van het schrift gaat gelijk op met de toenemende specialisatie in de menselijke samenleving. Op verschillende plaatsen ter wereld zijn op verschillende tijdstippen verschillende soorten schrift ontstaan en gebruikt voor ruwweg twee doeleinden: voor administratie en voor religieuze formules en bezweringen. De oorsprong van het schrift ligt in de semasiografie (semasiogram), het vastleggen door middel van tekens van een betekenis. De meest eenvoudige vorm daarvan registreert niet wat, maar dát er onthouden moet worden, bijv. een knoop in de zakdoek. Mnemonisch schrift legt vast hoeveel er onthouden moet worden, bijv. via een kerfstok.\nEen ingewikkelder vorm van schrift is de pictografie (pictogram): in een beeld wordt vastgelegd wat men wil mededelen en onthouden. Tot het pictografisch schrift worden o.a. de rotstekeningen (petroglief
********Het op de Griekse en Romeinse klassieken gebaseerde toneel - tragedie, blijspel, tragikomedie - beleeft met name in Amsterdam tijdens de renaissance een ongekende bloei. Aanvankelijk hebben de tragedies van Seneca grote invloed gehad - mede door het Neolatijnse schooldrama -, later ook die van de Griekse tragici Sophocles en Euripides, vooral op Joost van den Vondel. De vernieuwingen breken door in de rederijkerskamers D'Eglentier en Het Wit Lavendel. Wanneer in D'Eglentier de niet-klassieke dramaopvattingen van Theodore Rodenburgh de overhand krijgen, wordt de klassieke traditie voortgezet in de Nederduytsche Academie van Coster, later in de Amsterdamse Schouwburg, totdat Nil volentibus arduum het classicistisch drama introduceert.
********Het op elkaar afstemmen en in één doorlopend verhaal aanbieden van de vier evangeliën van Mattheus, Marcus, Lucas en Johannes in een zgn. evangeliënharmonie of diatesseron om zo te komen tot één samenhangend verhaal over Jezus.\nIn het Middelnederlands verscheen het Luikse diatesseron (ed. De Bruin, 1970) als harmonisatie van de vier genoemde evangeliën.
********Het poëziealbum is een latere voortzetting van het album amicorum voor minder intellectuele kringen. In de 19de en 20ste eeuw worden poëziealbums vooral door jongedames in gebruik genomen om er versjes, tekeningen en de zogenaamde poëzieplaatjes in te verzamelen van ouders, familieleden en vriendinnen.
********Het project Behoud Nederlandse Boekproductie (BNB), onderdeel van het Metamorfoze-traject, richt zich op de conservering van gedrukte boeken met een Nederlands impressum uit de periode 1840-1950 die zich bevinden in wetenschappelijke bewaarbibliotheken. Van elk boek uit deze periode wordt één exemplaar-1 gedigitaliseerd. 
********Het project Libratory is een initiatief van de universiteitsbibliotheken verenigd in de Stichting Academisch Erfgoed, in overleg met het samenwerkingsverband van Nederlandse universiteitsbibliotheken en de Koninklijke Bibliotheek, het UKB. Het wil de aanzet vormen tot een landelijk plan van aanpak voor de grootschalige digitalisering van de Bijzondere Collecties in Nederlandse wetenschappelijke bibliotheken. Het einddoel is de vorming van een zo volledig mogelijk corpus, integraal raadpleegbaar en doorzoekbaar, dat de ruggengraat vormt van een digitaal onderzoekslaboratorium voor de geesteswetenschappen.
********Het spreekwoord is een van de gnomische vormen. Het is de uitdrukking van een algemene waarheid of wijsheid in een korte, onveranderlijke formulering die vaak treft door haar klankeffect (alliteratie, rijm, ritme e.d.). Het komt anoniem tot stand en vertolkt gewoonlijk zulke algemeen menselijke ervaringen en opvattingen, dat het telkens weer toepasbaar is op nieuwe situaties en omstandigheden. Het valt onder Jolles' categorie van de einfache Formen. Enkele voorbeelden:\nRust roest.\nWie het laatst lacht, lacht het best.\nZie ook zeispreuk.
********Het stedendicht, als genre vooral populair in de renaissance, is een lofdicht op een stad of dorp waarin de desbetreffende plaats meestal gepersonifiëerd als maagd optreedt. Regelmatig terugkerende onderdelen (topos) die in stedendichten aandacht krijgen, zijn de gunstige ligging van de plaats (vaak aan een rivier), de etymologie van de naam, de stichting en historie, de vergelijking met machtige steden uit het verleden (Rome) en de grote daden en deugden van de inwoners. De personificatie tot maagd leidt met name in het subgenre van het emporicum (lofdicht op handelsstad) tot seksuele metaforen.\nStedendichten treft men veelvuldig aan in het voorwerk van atlassen en topografische literatuur. Een hele reeks van stedendichten is vervaardigd door Constantijn Huygens: Stede-stemmen en dorpen (ed. De Kruyter, 1981).\n\n\n\n\n\n\n\nLofdicht op Haarlem (met stadswapen). [bron: D. Hogenelst & F. van Oostrom, Handgeschreven wereld (1995), p. 236]. 
********Het streven om de nationale volkstaal op een gelijk niveau met het Latijn te brengen door het standaardiseren van spelling en grammatica. De belangstelling voor de klassieken leidde ertoe dat veel humanisten (humanisme) zich uitsluitend van het Latijn bedienden als taal van kunst en wetenschap
********Het tafelspel is een eenvoudig gelegenheidstoneelstuk behorend tot het rederijkerstoneel, dat voornamelijk in de 15de en 16de eeuw bij een feestelijke gelegenheid voor een tafelend privé-gezelschap werd opgevoerd. In tegenstelling tot de andere toneelvormen van de rederijkers was het tafelspel niet bedoeld om in het openbaar vertoond te worden. \nOmdat na afloop van het stuk ook wel eens een geschenk werd overhandigd, valt in dit verband soms de term presentspel. Het spel was ca. 200 tot ca. 400 versregels lang en werd gespeeld door maximaal vier acteurs, die met elkaar en (in geval van een monoloog door één acteur) met het publiek discussieerden over een of andere in de gegeven situatie actuele kwestie (bijv. de prioriteitsvraag bij de aan te bieden geschenken).\nHet tafelspel is in tegenstelling tot het spotsermoen geen voordracht maar spel, ook als er sprake is van een monoloog door één acteur. Mak heeft het vermoeden uitgesproken dat het genre teruggaat op een dialoog van een zot (nar) met zijn marot. Rechtstreekse aanspraak van en allusies op het feestgezelschap wijzen op het feit dat het publiek direct bij het spel betrokken werd, wat vergemakkelijkt werd doordat er niet op een toneel, maar gewoon tussen het etende gezelschap werd gespeeld. In een groot aantal gevallen werden de stukken expliciet tafelspel genoemd, bijv. het Tafelspel van een personagie genaemt S. Lasant ende is een Pillegrom, het Tafelspel van twee bedelaers, Een tafelspeelken van twee personagen om up der Drij Conijnghen avond te spelen, Een tafelspeelken van twee personagien, eenen man ende een wijf, ghecleet up zij boerssche of Een taeffel spel van twee personagien. Een deel van het genre gaat echter schuil achter de benamingen van een aantal verwante genres, zoals bruiloftsspel en vastenavondspel. Ook onder esbat(t)ement en klucht-1 vinden we vertegenwoordigers van het tafelspel. Zie ook entr'acte.\nHet genre werd door de jonge P.C. Hooft gemoderniseerd en fungeerde vaak als bruiloftspel, zoals Dirck Buysero’s  Tafelspelletje, ter bruylofte van den edelen heere, Antony Tael, raed en vroetschap der stad Briel. En de edele deugdrijke juffrouw me-juffrouw, Brechtland Brasser. 
********Het tegenspreken van een bewering of het ontkennen van een bepaalde schriftelijk uiting. Soms kan dat gedaan worden door het tegendeel van zo'n bewering uit te spreken (vgl. antoniem), maar meestal door zo'n uitspraak rechtstreeks te weerleggen. Dergelijke ontkenningen spelen in de advocatuur een belangrijke rol.\nIn een enkel geval kan de ontkenning optreden als versterking van het tegengestelde (vgl. litotes), zoals in het volgende voorbeeld (cursivering van ons):\nHet laatst genoemde gebouw [...] levert de niet onaardige vertooning op van een oud klooster met moderne vensters.\n(Hildebrand, Camera obscura, 191729, p. 227) 
********Het toeschrijven van daden en gebeurtenissen aan één persoon die in feite door anderen verricht c.q. aan anderen overkomen zijn. In de middeleeuwse literatuur kwam met name rond de persoon van Karel de Grote epische verdichting voor in het 12e- en 13e-eeuwse chanson de geste. De oorzaak hiervan zat hem niet alleen in de historisch dominante positie die Karel de Grote in zijn tijd innam, maar ook in het feit dat hij onbewust en ongewild door latere generaties verward werd met zijn gelijknamige voorgangers of opvolgers Karel Martel, Karel de Kale, Karel de Dikke en Karel de Simpele, zoals Jacob van Maerlant hoofdschuddend meedeelt in Spiegel historiael IV1, 1, vs. 58-76.\nDaarnaast bestaat er een vorm van epische concentratie die mensen die in dezelfde tijd geleefd hebben - maar elkaar niet of nauwelijks gekend hebben - met elkaar in (nauw) contact brengt, bijv. Alexander de Grote en Aristoteles, of Vondel, Hooft en Bredero in de 19e-eeuwse visie op de Muiderkring.
********Het voorwoord bij een tekst is dat gedeelte van het voorwerk waarin een auteur, editeur of redacteur (soms ook de drukker-uitgever of een collega-auteur) in het kort de aanleiding tot en de doelstelling en opzet van de publicatie aangeeft. Het voorwoord behoort tot de peritekst en daarmee tot de paratekst. Vaak wordt in de inleiding  ook dank uitgesproken aan diegenen die behulpzaam zijn geweest bij de totstandkoming van het werk, zoals bijv. aan de promotor van een proefschrift. Voorwoorden kunnen zowel voorkomen in secundaire als in primaire literatuur. In literair-historisch opzicht interessant zijn vooral de programmatische voorredes, zoals die in bepaalde bloemlezingen voorkomen (vgl. Jacob Geel in zijn bundel Onderzoek en phantasie (1838) of de voorrede van Paul Rodenko in Nieuwe griffels, schone leien (1954)).\nDe functie van het voorwoord kan worden overgenomen door een inleiding waarin dieper wordt ingegaan op het doel van het werk en de opzet ervan. Soms vervult de zgn. verantwoording of het nawoord die functie. Bij toneelteksten komt vaak een proloog voor, maar die heeft veeleer de bedoeling de toeschouwer te informeren over het spel dat hij gaat zien. Zo’n tekst werd dan ook vaak uitgesproken door een van de acteurs aan het begin van het stuk. Het voorwoord behoort samen met andere teksten die in een publicatie worden opgenomen tot de paratekst om de hoofdtekst te presenteren aan de lezer.
********Hoewel in principe iedere bibliografie (behalve een universele bibliografie) selectief is (er wordt altijd gekozen op grond van bepaalde criteria uit het totaalaanbod aan literatuur), noemt men bibliografieën met extra keuzecriteria, die dan ook heel expliciet vermeld dienen te worden, een selectieve of keuzebibliografie.\nAl beoogt de BNTL (Bibliografie van de Nederlandse Taal- en Literatuurwetenschap) een zo compleet mogelijke bibliografie te zijn op het in de titel aangegeven terrein, toch zijn er beperkingen naar de inhoud (geen publicaties over specifieke populaire literatuur
********Hoofdgeleding van het drama die op zijn beurt kan bestaan uit één of meer scènes (scène-1). In de praktijk wordt gewoonlijk elk bedrijf geopend of afgesloten met respectievelijk het opgaan of vallen van het doek. Onder invloed van Horatius werd het classicistisch drama opgebouwd uit vijf bedrijven met een vaste volgorde van expositie, intrige, climax-2, catastrofe en peripetie. In het renaissancedrama werden de eerste vier bedrijven veelal afgesloten met een koor of  rei-1. In sommige gevallen spreekt men in plaats van bedrijf ook wel over een akte (akte-2).\nIn de tweede helft van de 18de eeuw werd het drama flexibeler van vormgeving en werd het opgedeeld in wisselende aantallen bedrijven, maar zelden meer dan vier. In het moderne drama kunnen de bedrijven zelfs plaats maken voor een opbouw in scènes. 
********Hoofdletters of kapitalen worden onder meer gebruikt aan het begin van een zin, bij namen of om bepaalde woorden te accentueren. In letterkundige zin worden hoofdletters gebruikt binnen bijv. het modernisme, in het bijzonder in de grafische vormen (grafische figuur) die bijv. Theo van Doesburg in WAT IS DADA? (1923) gebruikte. Ook Paul van Ostaijen maakte er veelvuldig gebruik van in de bundel Bezette stad (1921), zoals bijv. in het beeldgedicht ZEPPELIN.\n\n\n\n\n\n\n\nPaul van Ostaijens ZEPPELIN in Bezette stad (1921). [bron: P. van Ostaijen, Verzameld werk, poëzie (19653).\n\n\n\n\n 
********Hoofdpersoon van een literair werk, doorgaans een tragedie of een roman, die als held verwikkeld is in een reeks fatale gebeurtenissen die hem overkomen of die hij over zich afroept door een tragische vergissing te begaan, waardoor hij zijn treurig noodlot niet meer kan ontlopen.\nBekende tragische toneelhelden zijn bijv. Herakles (ca. 416 v.Chr.) en Medeia (431 v.Chr.) van Euripides, Hamlet (1600-1601) en Macbeth (1606) van Shakespeare, en Gysbreght van Aemstel (1637) van Vondel. Tragische romanhelden zijn bijv. Eline Vere (1889), Frank Westhove uit Noodlot (1890) van Couperus en Floris uit Een Hollands drama (1934) van Van Schendel.
********Ik-verhaal (ik-verteller) dat de vorm heeft van een dagboek, maar een fictieve inhoud kent. Hoewel een aantal ik-romans wel als dagboekroman aangeduid worden, zoals A. Helmans De laaiende stilte (1952) en M. Emants’ Een nagelaten bekentenis (1894), wordt de term doorgaans beperkt tot die romans die een echte dagboekopzet kennen, zoals bijv. Journal d’un curé de campagne (1936) van Georges Bernanos en de Limburgse variant daarvan Kroniek ener parochie (1941) van Jacques Schreurs.
********Illustratietechniek behorend tot de chemisch-manuele diepdruk. Bij het etsen wordt een warm gemaakte (koper)plaat bedekt met een dunne laag was, de etsgrond. Wanneer de plaat afgekoeld is, wordt met naalden door de waslaag gekrast tot op het metaal. Daarna wordt de plaat in een zuurbad gelegd waar de ingekraste lijnen uitgebeten worden. De toonwaarden variëren, afhankelijk van de duur van het bad en de samenstelling van het zuur. Door gedeelten van de plaat af te dekken en deze opnieuw in het zuurbad te leggen, kan men diverse gradaties verkrijgen. Een ets, ook lijnets genoemd, is van een gravure te onderscheiden doordat de lijnen van de eerste overal even dik zijn door het uitbijten van het zuur en die van de tweede spitse uiteinden hebben door het gebruik van de burijn. In veel gevallen is echter van gemengde techniek gebruik gemaakt. Een bijzondere techniek is de échoppe, een aan één kant geslepen naald waarmee men probeerde de ets het uiterlijk van een gravure te geven. Een variant op de ets is de vernis-mou.\n\n\n\n\n\n\n\nEen ets bevolkt door Leidse studenten bij een verhaal van Klikspaan (1844). [bron: Bibliopolis]
********Illustratietechniek behorend tot de machinale diepdruk. De rasterdiepdruk is een variant op de heliogravure waarbij het lichtgevoelige pigmentpapier door een kruisraster belicht wordt. Door de belichting ontstaat op het papier een netwerk van in water oplosbare lijnen. Wanneer het belichte pigmentpapier nog een tweede keer wordt belicht door een fotografisch positief van de afbeelding worden de lichtgevoelige gelatinepunten binnen het rasternetwerk meer of minder belicht. Na de dubbele belichting wordt het pigmentpapier op een koperen plaat bevestigd, het papier met warm water losgeweekt en de oplosbare gelatine weggewassen.\n\n\n\n\n\n\n\nRasterdiepdruk op vijf keer de ware grootte. [bron: F. van der Linden, De grafische technieken (1990), p. 158].
********Illustratietechniek behorend tot de machinale diepdruk. Eind 18de, begin 19de eeuw werd de linieermachine uitgevonden die reliëfs door middel van fijne lijntjes kon weergeven: de reliëfgravure of anaglyptografie. Door variatie in de onderlinge afstand van de lijnen ontstaan toonverschillen. De later ontwikkelde reliëfgraveermachine was in staat om via een tastpen een oppervlak af te tasten terwijl een graveernaald dat aan de andere kant vertaalde naar de koperplaat.\n\n\n\n\n\n\n\nBladzijde uit William Blake’s Jerusalem (1810). [bron: F. van der Linden, De grafische technieken (19905), p. 54].
********Illustratietechniek behorend tot de manuele diepdruk. De stippelgravure is een combinatie van gravure, ets en drogenaald. Met een speciale stippelburijn worden puntjes geponst in een geverniste koperplaat die vervolgens als een ets ingebeten wordt in een zuurbad. Hetzelfde kan gedaan worden met een niet geverniste plaat die als drogenaald gedrukt wordt. Beide technieken kunnen ook gecombineerd worden. Met gebruikmaking van meer platen kan met deze methode ook kleurendruk vervaardigd worden. Het is zelfs mogelijk om meer kleuren op één plaat aan te brengen door middel van kleine propjes textiel, welke methode à la poupée genoemd wordt omdat de propjes op poppetjes lijken.\n\n\n\n\n\n\n\nPortret uit de negentiende eeuw van Arend Fokke Simonszoon door Pieter Hermanus Luitjes van der Meulen. [bron: Bibliopolis]
********Illustratietechniek behorend tot de manuele diepdruk. De techniek bestaat uit het krassen met een hard metaal in een metalen plaat waardoor groeven ontstaan die de inkt vasthouden. Wanneer in de plaat een lijn wordt gekrast, ontstaat een opstaande rand, de braam, waarbinnen de inkt goed blijft hangen. Afdrukken worden gekenmerkt door zachte, fluwelen lijnen. Overigens is het aantal goede afdrukken dat van een drogenaald gemaakt kan worden beperkt omdat de braam onder de pers snel wordt platgeduwd.\n\n\n\n\n\n\n\nDrogenaaldtechniek. [bron: F. van der Linden, De grafische technieken (1990), p. 142].
********Illustratietechniek waarbij een afdruk van een afdruk gemaakt wordt. Men spreekt ook wel van contraproef. Deze methode komt zowel bij hoogdruk als bij diepdruk voor. De nog natte afdruk van een houtsnede, een gravure of een ets wordt met een nieuw vel papier nogmaals door de pers gehaald waardoor een afdruk met een zwakker beeld ontstaat dat bovendien weer gespiegeld is aan de eerste afdruk. Voor het met de hand inkleuren van illustraties zijn tegendrukken heel geschikt omdat de lijnen minder geprononceerd zijn. Bekende voorbeelden van momenteel onbetaalbare exemplaren met tegendrukken zijn de werken uit eind 17de, begin 18de eeuw van Maria Sibylla Merian over insecten.\n\n\n\n\n\n\n\nContraproef of tegendruk van een afbeelding. [bron: F. van der Linden, De grafische technieken (19905), p. 21].
********In algemene zin verstaat men onder taalspel de spelregels die in poëzie gehanteerd worden om aan een tekst een specifiek poëtische functie toe te kennen. De lezer wordt geacht die spelregels te kennen om een tekst als poëzie te lezen (de zogenaamde poëtische leeshouding) en niet als een normale referentiële taaluiting. Wanneer Armando de tekst van een reclamefolder gebruikt in het hier volgende voorbeeld\nde machine is uitgerust met 4 hakborden\nde machine heeft 3 luchtbandwielen\nde machine werkt ook met 3 groepen van 2 borden\n(De Nieuwe Stijl, dl. 1, 1965, p. 97-109)\ndan veronderstellen de presentatiewijze en de plaats van publicatie (in een literair tijdschrift) een poëtische leeshouding van de lezer, waardoor de oorspronkelijk referentiële tekst een poëtische wordt. \nIn engere zin gebruikt men de term ook voor meer specifieke vormen van taalgebruik, zoals het woord(en)spel of de woordspeling.
********In boeken uit de 16de tot 19de eeuw kan men een titelprent (prent) of frontispies (< Lat. frons = voorhoofd, voorzijde
********In de 18de eeuw trad er een verandering op in de distributie van boeken met de sterke uitbreiding van de commissiehandel, die inhoudt dat uitgevers ongevraagd commissiegoed toezonden aan boekverkopers met recht van teruggave. Deze wijze van handel was aantrekkelijk voor kleine boekhandelaren die zonder risico een ruime sortering aan hun klanten konden aanbieden. Het risico bleef volledig voor de uitgever die maar moest afwachten hoeveel exemplaren weer retour kwamen en in welke conditie die verkeerden. In relatie tot de commissiehandel staat waarschijnlijk ook het vermelden van een stoklijst in krantenadvertenties voor nieuwe boeken.
********In de 18de eeuw werden door boekverkopers leesbibliotheken opgezet waar men tegen betaling van contributie of een bepaald bedrag per deel, boeken en tijdschriften kon lenen of ter plaatse kon lezen. Van een klein aantal leesbibliotheken zijn catalogi overgeleverd. Samen met de opkomst van het leesgezelschap wijst de verbreiding van het verschijnsel leesbibliotheek op veranderingen in de leescultuur. Dat niet alle boekverkopers uit concurrentieoverwegingen even enthousiast waren, blijkt uit het verbod op het vestigen van leesbibliotheken in Leiden en Utrecht.\n\n\n\n\n\n\n\nReclamefolder van de leesbibliotheek E. Noordijk in Den Haag. [bron: G. Heemskerk, “Aanstotelijk voor de eerbaarheid’: gemeentelijk toezicht op leesbibliotheken’ in Literatuur 6 (1989) 4, p. 198].
********In de 20ste eeuw in onbruik geraakte benaming voor de eenheidstaal die omstreeks 1500 uit het Middelnederlands ontstond: het Nieuwnederlands. De term werd in de 16de en 17de eeuw algemeen gebruikt, bijv. in de titel van de eerste spraakkunst van het Nederlands: de Twe-spraack van de Nederduytsche Letterkunst (1584) van (waarschijnlijk) Hendrick Laurensz Spiegel.\nHet begrip ‘Nederduits’ voor het Nederlands moet overigens niet verward worden met de gelijknamige ‘Duitse’ tegenhanger van het Hoogduits, de taal van Noord- en West-Duitsland die ook wel Platduits of Nedersaksisch genoemd wordt.
********In de antieke literatuur vaak gebezigd opbouwprocedé, dat erin bestaat een verhaal, een gedeelte ervan of enkele verzen in een gedicht te omringen met inhoudelijk of qua formulering naar elkaar verwijzende passages. Het procedé komt in de Griekse literatuur vaak voor bij Homerus, Aeschylus en bij de oudste historiografen. Later maakten Latijnse dichters als Catullus en Horatius er ook geregeld gebruik van bij de opbouw van hun gedichten. Zie ook cyclus en kaderverhaal.
********In de archivistiek wordt de term 'fonds' gebruikt voor een in dezelfde archiefbewaarplaats berustende groep gelijksoortige of verwante archieven. Zo is er sprake van het fonds van de notariële archieven, van de rechterlijke archieven enz.
********In de drama-analyse gebruikte term voor één van de vijf handelingsaspecten die binnen het drama kunnen worden onderscheiden. Het wereldbeeldaspect is het handelingsaspect dat verwijst naar de werkelijkheid of de denkwereld die de achtergrond vormt van het drama en dat op die manier bijdraagt tot de emotionele werking. Het doet een beroep op de levenservaring van de toeschouwer of op diens kennis van de actuele of historische situatie. Zo'n verwijzing naar de levenservaring vindt men bijv. in de sententia aan het slot van Vondels Joseph in Dothan:\nOch d'ouders teelen 't kint, en maecken 't groot met smart:\nHet kleene treet op 't kleet
********In de klassieke oudheid de enige verschijningsvorm van het boek (boek). Voor een boekrol (Lat. volumen = (boek)rol) werden vellen papyrus aan elkaar gelijmd tot stroken van gemiddeld drie meter lengte (lengtes van 20 meter kwamen ook voor) en 30 tot 40 centimeter breedte. Een boekrol werd beschreven in kolommen (Lat. pagina), waarbij de regels in de lengterichting van de rol staan. Door de boekrol links op te rollen en rechts af te rollen krijgt de lezer telkens nieuwe kolommen te zien.\nVanaf de 2de eeuw n.Chr. werd de boekrol langzaam maar zeker verdrongen door het boek in zijn huidige verschijningsvorm: de codex. De werken van de klassieke, heidense auteurs verschenen nog vaak als boekrol, maar christelijke teksten verschenen altijd als codex. \nDe middeleeuwse boekrol was kleiner dan de antieke
********In de middeleeuwen, toen kostbare ingebonden handschriften nog vaak een met leer bekleed voor- en achterplat hadden, werd daar aan de bovenkant een metalen oog aan bevestigd. Daardoorheen werd vervolgens een metalen ketting geregen, waarmee alle banden aan de ketting werden gelegd. Die kettingen werden vervolgens aan de leesplanken vastgezet zodat de boeken niet konden worden meegenomen en dus alleen ter plaatse konden worden geraadpleegd.\nEen beroemd voorbeeld van zo’n kettingbibliotheek is de Librije in Zutphen uit 1561 die nog te bezichtigen is als annex van de Sint Walburgiskerk. In de kettingbibliotheek van Hereford Cathedral werd een deel van de boeken aan de boekenrekken vastgemaakt. \nOorspronkelijk waren er tal van dit type bibliotheken (o.m. in Brugge), wat te maken had met de zeldzaamheid en kostprijs van boeken, maar op de hele wereld vindt men nu slechts enkele voorbeelden van volledig intact bewaarde kettingbibliotheken.\n\n\n\n\n\n\n\nKettingbibliotheek de Librije in Zutphen. [bron: F. van Oostrom, Stemmen op schrift (2006), p. 372].
********In de narratologie bedoelt men met geschiedenis de ‘dieptestructuur’ die aan een verhalende tekst ten grondslag ligt en die je als lezer uit de ‘oppervlaktestructuur’ van de concrete tekst moet afleiden. Dit omvat de logisch en chronologisch gereconstrueerde reeks van gebeurtenissen en acties die plaatsgrijpen, de personages en de assen van tijd en ruimte. Het begrip komt tot op zekere hoogte overeen met diëgesis-1 en met de fabula (ook fabel genoemd) in het onderscheid fabula/suzjet.
********In de narratologie heeft de term vertraging (soms ook uitbreiding genoemd) betrekking op de verhouding verteltijd/vertelde tijd. Het gaat om een situatie waarin de verteltijd langer lijkt te duren dan de vertelde tijd: de lezer heeft een min of meer lange tijd nodig om de beschrijving van de gebeurtenissen te lezen, terwijl deze laatste zelf niet lang duren. Dergelijke vertragingen van het verteltempo komen vaak voor als een resultaat van (‘overdreven’) sterke detaillering in de beschrijving. Het verslag van de gebeurtenissen wordt a.h.w. ‘uitgerekt’ (vandaar Eng. stretch).\nVertragingen brengen een zeker uitstel met zich mee van verwachte of verhoopte informatie, waardoor de techniek kan bijdragen tot het opvoeren van de spanning. Als vertragingen op deze spanningsverhogende manier gebruikt worden, kan men ze beschrijven als een vorm van retardering (Fr. vertraging).
********In de prosodie noemt men een anacreontisch vers (ᴗ ᴗ – ᴗ / – ᴗ  – –) een Ionische dimeter (ᴗ ᴗ – – / ᴗ ᴗ – –) waarop een anaclasis-1 is toegepast, zodat de eindlettergreep van de eerste voet (lang) en de beginlettergreep van de tweede voet (kort) hun kwantiteit wisselen. Bijv.:\nălĭēnă | quaē pĕtēntēs ...\n(Catullus, LXIII, 14a) \nDeze verssoort wordt voornamelijk gebruikt binnen de structuur van een zgn. galliambisch vers (galliambus).
********In de ruimste betekenis kan deze term elke literatuur aanduiden die zich op enig gebied afzet tegen de heersende conventies, met de bedoeling nieuwe mogelijkheden te openen (vgl. avant-gardekunst). Meer speciaal betreft het literatuur die in de eerste plaats tekengericht is, d.w.z. toegespitst op het spel, op het experimenteren met taalmateriaal. In dat experimenteren wil men de grenzen van het zegbare verleggen en nieuwe betekenislagen aanboren door originele taalcombinaties, tekststructuren e.d. uit te proberen.\nIn de Nederlandse poëzie is de term ‘experimentele poëzie’ gebruikelijk als synoniem voor de poëzie van de Vijftigers. Hij is daar ontleend aan de Cobraschilderkunst en duidt op het scheppen (schrijven) vanuit het materiaal (de taal), om zo ‘proefondervindelijk’ een betekenis op te bouwen.\nIn het Nederlandse proza is de term vrij recent in gebruik gekomen om het hele landschap van niet-verhalend creatief proza aan te duiden. Het betreft dan zowel zgn. ‘absoluut proza’, dat de autonomie van het werk voorop stelt en streeft naar maximale exploitatie van de interne betekenisrelaties, als zgn. ‘totaalproza’, waarin een grote heterogeniteit van materiaal verwerkt wordt, om de tekst zo veelzijdig mogelijk naar de werkelijkheid te openen. Bijv. het experimenteel proza van J.F. Vogelaar (o.a. Het mes in het beeld, en andere verhalen, 1976) en Sybren Polet (Ander proza. Bloemlezing uit het Nederlands experimenterende proza van Theo van Doesburg tot heden, 1975). Het proza van Peter Verhelst kan hier eveneens worden vermeld.
********In de teksteditie spreekt men van een archiefeditie als alle teksten in alle geautoriseerde staten, in handschrift én gedrukt, van een auteur (of in geval van een anonieme tekst: alle handschriften en drukken van een tekst) in één editie bijeen gebracht worden als voorbereiding voor een historisch-kritische editie of diplomatische editie. De archiefeditie geeft, uitgaande van semiologisch-linguïstische en functioneel-tekststructurele principes, van iedere afzonderlijke staat van een tekst als één geheel met behulp van diakritische tekens-1 de eindredactie en alle tussenstadia die daartoe geleid hebben. In de praktijk wordt zo'n editie die alleen maar transcribeert en per druk de drukgeschiedenis vaststelt door analytisch-bibliografisch onderzoek meestal te kostbaar zodat dit voorwerk voor een diplomatische of kritische editie door de editeur in portefeuille gehouden wordt. \nEen voorbeeld van een archiefeditie is die van Jacob van Maerlants tweede Martijn: Den anderen Merten. Synoptische archiefeditie van Jacob van Maerlant's tweede Martijn (ed. Th. Mertens, 1978).
********In de verteltheorie gebruikte term voor de aanduiding van een geschiedenis (of een gedeelte daarvan) van in principe drie fasen, te weten een geopperde mogelijkheid, een gebeurtenis als gevolg daarvan en de afsluiting van die gebeurtenis. Als voorbeeld kan gelden: ‘Jan wil een boek schrijven’ (mogelijkheid), ‘Jan schrijft een boek’ (actualisering), ‘Het boek verschijnt’ (afsluiting). De meeste elementaire reeksen zijn in een verhaal ingebed in combinaties van dit type reeksen tot complexere reeksen die tezamen het hele verhaal uitmaken.
********In de wetenschapsfilosofie en methodologie duidt de term beschrijving of descriptie één van de doelstellingen van de empirische wetenschap aan, nl. het streven naar een antwoord op de vraag wat de eigenschappen zijn van een het empirisch verschijnsel dat men wil onderzoeken. Binnen de literatuurwetenschap zou die beschrijving het antwoord moeten geven op de vraag wat de eigenschappen zijn van bijv. het gedicht of de roman. \nBeschrijving is een eerste stap die moet leiden tot het formuleren van verklarende hypothesen. De mogelijkheid van ‘zuivere’ en ‘neutrale’ observatie en beschrijving in de wetenschappen, en zeker in de geesteswetenschappen, staat evenwel al een tijdje ter discussie. Vaak blijken onderzoekers in hun ‘beschrijving’ van de literaire werkelijkheid geleid te worden door bepaalde bewuste of onbewuste poëticale voorkeuren en ideologische tendensen, soms zelfs door expliciete politieke doelstellingen (zgn. activisme). Zie ook empirische literatuurwetenschap.
********In de zetterij wordt alle zetmateriaal dat lager is dan letter aangeduid met wit. Wit tussen de woorden geeft spaties
********In de zetterij wordt deze term gebruikt voor staartpagina's – pagina's aan het eind van een hoofdstuk of boek – die zeer weinig regels bevatten en verder wit blijven.\nOver wat het toelaatbare minimum is, verschilt men van mening. Eén regel op een staartpagina acht iedereen onaanvaardbaar, maar sommigen vinden ook pagina's met slechts drie (Van Cleef) of zelfs zes regels (Schook) niet toelaatbaar. De definitie van een hoerenjong betreft ook niet geheel volgelopen regels bovenaan een tekstkolom of pagina. Door uitdrijven kan de zetter proberen meer tekst op een staartpagina te krijgen of door inwinnen kan hij trachten het staartje naar de voorgaande pagina's weg te werken.\nEen voorbeeld van een hoerenjong van drie regels kan men vinden in Maarten 't Hart, Ik had een wapenbroeder (19805), p. 127, en een bewust nagestreefd geval van een slotlettergreep van een alinea bovenaan een pagina is te bewonderen in K.F. Treebus, Tekstwijzer (19832), p. 230. \nEen recente synonieme benaming uit de wereld van de tekstverwerking is ‘weduwe’. Verwant aan het hoerenjong is het weesmeisje (wees).
********In een drukkerij worden losse loden letters bewaard in de vakjes van letterkasten, die – zoals de letters op het toetsenbord van een schrijfmachine – een bepaalde, per land afwijkende volgorde hebben. De letters zijn verdeeld over een bovenkast voor de kapitalen (kapitaal) en een onderkast voor de kleine letters.\nDe zetter grijpt blindelings uit de vakjes de letters en plaatst ze in zijn zethaak. Ten gevolge van verkeerd sorteren (distributiefout) kunnen verkeerde letters in een vakje terechtkomen, en zo tot een zetfout leiden. Eén leeg vakje, de ‘hel’, is bestemd voor beschadigd materiaal dat door de zetter daarin gedeponeerd wordt.\n\n\n\n\n\n\n\nEen letterkast. [bron: K.F. Treebus, Tekstwijzer (19884), p. 76]
********In een literaire context een aanduiding voor teksten die in meerdere talen zijn gesteld. De verschillende talen kunnen zelfs door elkaar gebruikt worden: dat gebeurt bijv. in het speels-parodiërende macaronisch gedicht, in radicaal modernistische en Babylonische taalexperimenten als Finnegans Wake (1939) van James Joyce, of in de taalkundig hybride (hybriditeit) schriftuur van heel wat postkoloniale literatuur. Voor dat laatste, denk bijv. aan het gebruik van ‘spanglish’ in chicano literatuur en van ‘Gastarbeiterdeutsch’ in Duitse immigranten­literatuur, of aan het doelbewust ‘rotten English’ in het werk van de Nigeriaanse auteur Ken Saro-Wiwa. Bestaande maar ook verzonnen talen kunnen worden ingeschakeld, zoals vaak het geval is in sciencefiction en fantasy. Vreemde talen kunnen integraal (hele passages) dan wel selectief (interferentie: leenwoorden, vreemde aanspreekvormen, een accent, e.d.) aangewend worden. De distributie van de talen en de exacte modaliteiten van hun combinatie kunnen evenveel variatie vertonen als de mogelijke effecten: esthetische vervreemding, humor, mimetische weergave van een veeltalige werkelijkheid, taalsociologische kritiek op bestaande verhoudingen tussen talen en taalvarianten, enz. Mede onder invloed van Bakthin (die er op wees dat zelfs eentalige teksten een bepaalde vorm of graad van polyfonie vertonen) en van disciplines als de sociolinguïstiek, de postkoloniale literatuurstudie en de vertaalwetenschap, is de literatuurstudie zich meer en meer gaan losmaken van nationale denkkaders (één natie, één literatuur, één taal: de literaire standaardtaal), zodat nu meer aandacht wordt geschonken aan taalvariatie, taalcontact en meertaligheid in de literatuur. Ook de schrijvers voelen zich veel minder gebonden door de verwachting van eentaligheid en de norm van de taalkundige puritas. In een roman als Vluchtwegen (2006) van Michiel van Kempen hoort men echo’s en flarden, vertaald of onvertaald, uit het Algerijns-Arabisch, Engels, Hongaars, Lingala, Russisch, Surinaams en nog ettelijke andere talen.
********In een samenvatting wordt een tekst in enkele woorden sterk verkort weergegeven. De activiteit zelf wordt excerperen genoemd en het resultaat is de samenvatting, ook wel met de termen uittreksel, resumé of synopsis aangeduid. Voor samenvattingen van wetenschappelijke teksten spreekt men vaak van abstract.\nVoor het onderwijs zijn tal van naslagwerken verschenen waarin romans of andere literaire teksten samengevat worden. Leerlingen kunnen dergelijke samenvattingen (ook wel synopsis genoemd) gebruiken om gelezen teksten te memoriseren voor het eindexamen. Een goed voorbeeld van een uitgave van dit type samenvattingen is EeuwBoek, signalement van honderd jaar Nederlandse romankunst (1998), waarin per boek een korte typering, een samenvatting en gegevens over thematiek en context worden gepresenteerd.\nVoor het Centraal Examen Nederlands van het VWO wordt de samenvatting van een gegeven tekst al geruime tijd als opdracht gegeven.\nDe term wordt soms ook gebruikt in de romananalyse voor een samenvattende presentatie of tijdverdichting.
********In het algemeen alle aanwijzingen die door de toneelschrijver worden gegeven in of bij zijn dramatekst om de toneelvoorstelling ervan te realiseren. Die aanwijzingen worden door de regisseur (spelleider) gebruikt voor de regie. Ze betreffen gewoonlijk de dramatis personae, de wijze van handelen van de acteurs (voordracht, mimiek en handeling), de locatie, de kleding, de rekwisieten, de decors, de geluids- en lichteffecten e.d.\nMen maakt onderscheid tussen de directe toneelaanwijzingen, zoals die in de neventekst gegeven worden, en de indirecte toneelaanwijzingen, die uit de hoofdtekst afleidbaar zijn. Voor de literatuurwetenschap zijn vooral de aantekeningen van de auteur zelf van belang, zoals hij die in het script verwerkte of daaraan afzonderlijk heeft toegevoegd. In het renaissancetoneel werden dergelijke aanwijzingen slechts schaars gegeven. Vaak schreven regisseurs of spelers regieaanwijzingen bij de toneeltekst, soms ook diende het handschrift van de auteur zelf als regieboek, hetgeen dan onbedoeld leidde tot het overnemen van deze aanwijzingen in de druk wanneer dit materiaal als kopij gebruikt werd (vgl. ook roofdruk).\nLater werden de aanwijzingen die de auteur direct aan zijn tekst toevoegde steeds uitgebreider, vooral bij de naturalistische toneelschrijvers. Een auteur als Herman Heijermans gaf precies aan hoe de locatie er uit moest zien en hoe de acteurs dienden te handelen en te spreken. Zijn Dora Kremer opent bijv. met een uitvoerige beschrijving van ‘De “goede kamer” van een rijke hereboer’. De dialoog gaat vergezeld van een nauwkeurige aanduiding van handelingen en emoties:\nDora, gaat naar de whisttafel: Een van de heren nog thee?...\nHaring, kregelig: M'n hele bakje is leeg.\n(H. Heijermans, Toneelwerken I, 1965, p. 15-16)\nLater ontstaat echter weer de neiging om deze aanwijzingen weg te laten en de regisseur en de acteurs meer ruimte te laten voor een eigen interpretatie van de toneeltekst.
********In het algemeen is een spreker iemand die het woord voert, maar meer specifiek gebruikt men de term voor iemand die voor een gezelschap een redevoering houdt, een lezing geeft of een voordracht verzorgt. In die meer specifieke betekenis is openbaarheid van optreden van de spreker kenmerkend.\nIn de middeleeuwen kende men de sprookspreker, een rondreizend verhalenverteller van de zgn. sproken. In de 19de eeuw, waarin het culturele leven sterk georganiseerd was in genootschappelijkheid (genootschap), werden tal van voordrachten of lezingen gehouden door leden van zulke genootschappen of waarvoor bekende en geliefde sprekers werden uitgenodigd. Vaak ook werden auteurs aangezocht om uit eigen werk voor te lezen, een traditie die zich in de 20ste eeuw voortzette in de poëzie-avonden in het Amsterdamse Carré, maar ook elders.\nBekende en succesvolle 19de-eeuwse sprekers, die daarvoor vaak het hele land afreisden, zijn Willem Bilderdijk, David Jacob van Lennep, François Haverschmidt, J.J.L. ten Kate, J.J. Cremer, Justus van Maurik en Multatuli.\nTer instructie van dit type sprekers schreef B.H. Lulofs zijn De kunst der mondelinge voordracht of uiterlijke welsprekendheid (ed. J. van Vloten, 1877). Een moderne variant daarvan schreven M. Weller en G. Stuiveling onder de titel Moderne welsprekendheid (1961).
********In het algemeen is er sprake van een dubbele lezing wanneer men bij de interpretatie van een tekst meer dan één betekenis aan die tekst kan toekennen. Meestal blijkt bij close reading dat vrijwel iedere tekst meer dan één lezing toestaat. Maar in het bijzonder blijkt de term 'dubbele lezing' ook gebruikt om dubbelzinnigheid of ambiguïteit aan te geven die ontstaat door een typografisch middel. Dat middel kan bijv. een schuine streep zijn, zoals wanneer men een keuze open wil laten, bijv. in 'wel/niet...'.\nJ. Derrida maakte gebruik van de doorhaling om daarmee aan te geven dat de betekenis van het doorgehaalde maar nog leesbare aanwezig blijft, maar tegelijk inadequaat is. Het is bij hem een middel om een deconstructieve lezing te bewerkstelligen (deconstructie). Hij spreekt in dat verband van een 'double lecture'. Zie ook sous rature.
********In het renaissance- en Frans-classicistische drama als voorschriften opgevatte eenheden waaraan de tragedie diende te voldoen. Deze eenheden golden als wetten of regels en worden vaak aangeduid als Aristotelische eenheden of dramatische eenheden.\nDe eenheid van handeling houdt in dat er slechts één handelingsverloop mag zijn dat niet doorkruist of omlijst wordt door nevenhandelingen. De onderdelen van de aktie moeten zo gepresenteerd worden dat bij verwisseling of weglating van delen een ander totaalbeeld zou ontstaan (Aristoteles).\nDe eenheid van tijd bepaalt dat het tijdsverloop van de handeling in het stuk een totaal van 24 uur niet mag overschrijden. Sommige neoklassieke critici bepleitten een nog strengere norm van 12 uur of stellen zelfs dat de speelduur en de duur van de handeling zouden moeten samenvallen.\nVolgens de door de 16de-eeuwse theoretici uit de eenheid van tijd afgeleide eenheid van plaats, diende de handeling zich op één plaats af te spelen. Gebeurtenissen van belang die zich elders voordoen, kunnen bijv. door een bode worden verteld (bodeverhaal, teichoskopie).\nAristoteles' Poetica, waarin de eenheden van tijd en handeling ter sprake komen, is veel minder normatief dan men in de renaissance en het neoclassicisme meende. Het voorschrift van deze eenheden werd pas in 1570 met kracht van wet voor het eerst neergeschreven door de Italiaan Castelvetro in diens La poëtica di Aristotele vulgarizzata en nog wat later door Jean de la Taille en Jean Mairet in Frankrijk. Dergelijke normatieve geschriften uit het classicisme hebben gedurende 200 jaar het uitzicht van de Franse tragedie bepaald, met grote invloed ook elders in Europa. In Engeland en Spanje daarentegen werd vaak aan deze regels voorbijgegaan. Shakespeare bijv. maakte geen gebruik van  de eenheden in de meeste van zijn toneelstukken. Latere critici, vooral vanaf de romantiek, zagen af van de ‘externe’ classicistische regelgeving omtrent de eenheden en bepleitten meer ‘interne’ (organische, tekst-specifieke) vormen van artistieke eenheid, waarbij vaak naar het illustere voorbeeld van Shakespeare werd verwezen.\nHoewel bijna alle Griekse drama’s de facto eenheid van handeling, plaats en tijd vertonen, was dit toen geen ‘wet’, maar veeleer een materiële noodzakelijkheid die samenhing met de ontstaansgeschiedenis van die drama’s. De eenheid van tijd vloeide voort uit het feit dat het koor bestendig aanwezig was op het toneel zodat men geen grote sprongen in de tijd kon maken. De eenheid van plaats hing eveneens samen met de aanwezigheid van het koor en met het feit dat men slechts één decor gebruikte. De eenheid van handeling ten slotte is een erfenis van de koorzang die aan de basis lag van het Griekse toneel en zelf  geen handeling bevatte. Het kleine aantal spelers (dramatis personae) liet trouwens niet toe een nevenhandeling in te schuiven.\nDe eenheden van tijd en plaats worden vaak aan het begin van het drama expliciet meegedeeld. Een goed voorbeeld daarvan geeft Vondel in zijn Gysbreght van Aemstel (1637) waarin na een 'kort begriip' waarin de handeling uiteengezet wordt, de mededeling volgt:\nHet tooneel is voor en in de stad en op het huis.\n[...] het treurspel begint na middagh ten drie uuren, en eindigt in den morgenstond.\n(WB-ed., dl 3, 1929, p. 528).
********In kerkelijk verband spreekt men van 'gezang' bij het gebruik van zangteksten voor de christelijke eredienst, waar deze naast de psalmen onderdeel uitmaken van de kerkliederen. Doorgaans werden deze gezangen in de kerk voor de dienst bekend gemaakt door nummerbordjes op te hangen waarop vermeld werd welk gezang uit de kerkelijke liedbundel gezongen zal worden, meestal met aanduiding van enkele verzen daarvan. De predikant sloot met de gekozen gezangen bij voorkeur aan bij het thema van de preek.\nDeze gezangen behoren tot de religieuze poëzie. De verschillende protestantse kerken hebben in 1973 in samenwerking met een aantal dichters het Het liedboek voor de kerken tot stand gebracht.\nIn algemene zin wordt de term 'gezang' ook gebruikt voor gedicht, zoals bijvoorbeeld door Jacobus Bellamy in diens Gezangen mijner jeugd (1782).
********In meer historische zin kan bericht duiden op een waarschuwing die door een drukker/uitgever aan een boekbinder gegeven wordt in de vorm van een ‘bericht voor den binder’. Deze wordt er in het bericht op gewezen dat hij ervoor moet zorgen dat alles in de goede volgorde gebonden wordt. Vooral bij boeken met illustraties die tussen de katernen of bladen gevoegd moeten worden, komt zo'n aanwijzing van de volgorde der prenten vaak voor. Aan het eind van M. Smalleganges Nieuwe cronyk van Zeeland (1696) staat: ‘Bericht voor den boek-binder, om de figueren in dit eerste deel yder op sijn behoorlijke plaets te stellen’. 
********In middeleeuwse perkamenten handschriften vindt men als regel in een opening de haarzijde van het perkament tegenover haarzijde, of vleeszijde tegenover vleeszijde. Dit is niet alleen het geval bij uit een plano gevouwen katernen, waarbij de delen van het vel die tegenover elkaar komen te liggen vanzelf dezelfde kant van het perkament zijn. Ook bij andere formaten blijkt men een voorkeur gehad te hebben om voor de twee bladzijden van een opening dezelfde zijde van het perkament te nemen. Waarschijnlijk lag hieraan de esthetische waardering ten grondslag dat zo altijd twee donkere (haarzijden) of twee lichtere bladzijden tegenover elkaar liggen. Dat de buitenzijde van Middelnederlandse handschriften bijna altijd een vleeszijde is, komt waarschijnlijk doordat daarop geschilderd moest kunnen worden, wat beter gaat op een vleeszijde. De regel van Gregory is zo genoemd naar C.R. Gregory, die dit verschijnsel het eerst opmerkte.
********In navolging van C.M. Bowra en J.G. Bomhoff maakt W.A.P. Smit onderscheid tussen heldenepos en epos of heldendicht: de eerste term duidt dan op een epos ‘met een heroïsch onderwerp uit de heroën-tijd’
********In onbruik geraakte term voor het onderdeel van de algemene kunstfilosofie (vgl. esthetica) dat zich speciaal bezighoudt of bezighield met de literatuur. Het is soms moeilijk te onderscheiden van de literatuurtheorie (theoretische literatuurwetenschap) voor zover deze gericht is op de wijsgerige benadering van het literair schone.
********In onbruik rakende term voor ridderromans in gepaard rijmende verzen, meestal gehanteerd voor werken die dateren uit de 14de en 15de eeuw ter onderscheiding van de (hoofse) epiek uit de 12de en de 13de eeuw.\nDeze romans, waarin het onderscheid tussen de heldenepiek (chanson de geste, Karelepiek) en de hoofse epiek (hoofse literatuur, Arthurepiek) is vervaagd, hebben vaak het karakter van alleen een avonturen- of liefdesverhaal. Zij werden algemeen gezien als producten van nabloei en verval, waarin de thema's, motieven en procedés uit de bloeitijd van de ridderroman werden herhaald, zonder echter het niveau van hun grote voorgangers te halen. Sommige wetenschappers waren geneigd deze romans met een negatief 20ste-eeuws waardeoordeel af te doen als epigonenkunst: \nDe slechtste zijn die, waarin het begrip van het ridderlijke vrijwel geheel ontbreekt en een ridderlijke stof wordt behandeld met dorperlijke opvattingen, die het ridderwezen onteren en neerhalen. \n(G. Knuvelder, Handboek tot de geschiedenis der Nederlandse letterkunde, dl. 1, p. 218-219).\nEnkele ridderromans uit die periode zijn Die Borchgrave van Couchi, Die Borchgravinne van Vergi, Seghelijn van Jherusalem en Valentijn ende Nameloes.
********In ruime zin is een verhaal élke tekst die gekenmerkt wordt door narrativiteit
********In strikte zin duidt men hiermee een (gedeelte van een) tekst aan dat, evenals het lied, bedoeld is om gezongen te worden. In ruimere zin kan de term de betekenis hebben van gedicht, lyriek of strofe. In de renaissance werd de term soms ook gebruikt voor rei-1.\nIn renaissance en classicisme was het woord ‘zang’ een gebruikelijke aanduiding voor de afdeling van een groot (episch) werk. Die gebruikswijze vindt men tot in de 19de eeuw, getuige bijv. W. Bilderdijks De ondergang der eerste wareld (1820), verdeeld in vijf ‘zangen’. Een mengvorm vindt men in Zeeusche nachtegael (ed. Meertens & Verkruijsse, 1982), verdeeld in (1) ‘Minnesang’, (2) ‘Seden-sang’ en (3) ‘Hemel-sang’. In de 18de en 19de eeuw kwam het dikwijls voor dat dichters een van beide termen in titels van gedichten of van bundels gebruikten
********Inconsistentie of breuk in het gebruik van een bepaalde stijl binnen een tekst. Dit kan het gevolg zijn van een gebrek aan taalgevoel of stilistische vaardigheid en kan leiden tot stijlfouten. Maar in humoristische teksten kan men stijlbreuken met opzet gebruiken om hun komisch effect. Een auteur die dit type stijlbreuk bewust veelvuldig toepast is Gerard Reve, die een verheven stuk proza met tal van archaïsmen onverwacht kan afsluiten met een cliche-1.\nIn ruimere zin wordt de term ‘stijlbreuk’ ook toegepast op het optreden van een nieuwe stijlperiode waarin gebroken wordt met de stilistische opvattingen in een eerdere periode. Zo kan men spreken van een stijlbreuk bij het optreden van de Tachtigers die zich afzetten tegen de domineedichters. De Tachtigers introduceerden een nieuwe periodecode waarin ze zich onderscheidden van hun voorgangers die schreven in de traditie van het 19de-eeuwse realisme-1 en de daarbij behorende stijl.
********Inleidend toneelspel waarmee de rederijkerskamers die een rederijkersfeest organiseren de gasten verwelkomen en het landjuweel openen. Het entreespel kan de vorm hebben van een begroeting op rijm, maar kan ook uitgroeien tot een volledig en zelfstandig toneelspel. Soms worden deze spelen ook aangeduid met de term proloog. Zo werd in 1559 door de stad Brussel een prijs uitgeloofd voor de beste ‘prologhe den peijs [= vrede] aengaende’. Een voorbeeld van een entreespel is het Blyde Inkomstspel (1614) van Melchior van Daelhem.
********Interdisciplinair georiënteerd onderzoeksveld dat de systematische studie beoogt van allerlei vormen en functies van vertaling. Ze onderzoekt aldus het tolken, het vertalen/tolken voor doven en blinden, het ondertitelen of dubben (nasynchroniseren) van audiovisuele teksten, de computervertaling, de software localisation, de vertaling van sacrale teksten en wetsteksten, de literaire vertaling, enz.\nVolgens de invloedrijke indeling van de Amerikaans-Nederlandse vertaler en vertaalwetenschapper J.S Holmes (‘The name and nature of translation studies’, orig. publ. 1972) kan het ‘zuivere’ vertaalonderzoek overwegend descriptief of theoretisch zijn. De beschrijvende vertaalstudie wordt dan verder opgedeeld in 1. een productgerichte studie (de beschrijving van individuele of reeksen vertalingen)
********Interferentie van persoonstekst (de geciteerde tekst, bijv. woorden of gedachten van het personage) en vertellerstekst (de citerende tekst van de verteller, waarin het citaat is ingebed) in een verhaal. Het verschijnsel komt met name voor in de vrije indirecte rede.\nIn ruimere zin duidt de term tekstinterferentie op het algemene fenomeen van de intertekstualiteit: elke tekst/uitspraak ligt nl. op het snijpunt van andere teksten/uitspraken, wat interferentie insluit.
********Internationale literaire stroming die in Frankrijk vanaf 1870 in aansluiting op het 19de-eeuwse realisme-1 ontstond, waarvan het een sterk toegespitste en op nieuwe wetenschappelijke inzichten gebaseerde vorm is. Het naturalisme is gebaseerd op de positivistische theorieën van Hyppolyte Taine (Histoire de la littérature anglaise, 1863-1864) en de opvattingen van de medicus Claude Bernard (Introduction à l’étude de la médecine expérimentale (1865), door Emile Zola als grondslag genoemd voor zijn naturalistische schrijfwijze. De mens wordt daarin gezien als het onontkoombare product van verschillende factoren: aangeboren erfelijke eigenschappen (‘race’), de omgeving waarin hij opgroeit (‘milieu’) en de concrete omstandigheden waarin hij zich bevindt (‘moment’). Aan de hand van deze principes, veronderstelde men, kon de mens wetenschappelijk onderzocht en beschreven worden. Emile Zola, de meest uitgesproken exponent van het naturalisme, zag het naturalistisch kunstwerk als een wetenschappelijk experiment (vandaar zijn aanduiding ervan als ‘le roman expérimental'): door zijn personages te plaatsen in condities die bepaald worden door ras, milieu en moment wilde hij laten zien hoe de mens zich ontwikkelt onder deze determinerende omstandigheden. \nOpvallend is de voorkeur voor personages uit de lagere standen, die voor een deel verklaard kan worden uit sociale motieven (Zola) en voor een deel uit esthetische (exotische) motieven (De Goncourts). Terwille van het streven naar objectiviteit verdwijnt de vertellende en oordelende instantie van de auctoriale vertelwijze ten gunste van de als objectiever ervaren personale vertelwijze.\nRoman en toneel zijn de meest voorkomende genres in het naturalisme. Daarin wordt voldoende ruimte geboden voor een kritische en analytische observatie van de personages en hun omgeving. Het tijdsverloop vertoont doorgaans een sterke continuïteit en een lineair-chronologische ordening. In veel romans en toneelstukken wordt in de dialogen getracht het gewone gesproken woord zo dicht mogelijk te benaderen. Hoofdpersonages zijn vaak psychisch labiele, erfelijk belaste of pathologische figuren. De aandacht gaat dikwijls uit naar het driftleven van de personages, speciaal hun seksuele leven.\nOmdat de mens gezien wordt als een noodlottig product van de hem determinerende omstandigheden (determinisme, fatalisme) ademen veel naturalistische romans een pessimistische geest, al hebben sommige auteurs de illusie dat kennis van die determinerende omstandigheden zal leiden tot verbetering van het menselijk lot.\nHet naturalisme is sterk gedomineerd door de Fransen en met name door Emile Zola. Ondanks individuele verschillen kunnen ook de gebroeders De Goncourt, Gustave Flaubert, Guy de Maupassant en J.K.Huysmans naturalisten genoemd worden. In Scandinavië zijn het vooral H. Ibsen en A. Strindberg geweest die in hun werk de ideeën van het naturalisme introduceerden. In Engeland is het naturalisme vertegenwoordigd in het werk van o.a. G. Moore en G. Gissing en in Duitsland in werk van de gebroeders Hart, Th. Fontane, A. Holz, J. Schlaf, G.M. Conrad en G. Hauptmann. Amerikaanse naturalistische auteurs zijn Th. Dreiser, F. Norris en S. Crane.\nDe Nederlandstalige naturalistische literatuur, die in navolging van de Franse rond 1880 opkomt, vertoont een aantal bijzondere kenmerken die vaak niet aan de stroming zelf inherent zijn. Aanvankelijk blijken de Nederlandse naturalisten, evenals de Franse, een pessimistische, soms fatalistische levensvisie te hebben die voor een belangrijk deel voortkomt uit de fatalistische trekken van het determinisme, maar die in hun romans ontstaat uit de botsing tussen ideaal en werkelijkheid, waardoor sprake is van ‘de geschiedenis van een ontnuchtering’ (T. Anbeek). Later, na 1900, blijkt dit pessimisme soms plaats te maken voor optimistischer geluiden, gevoed bijv. door socialistische of godsdienstige heilsverwachtingen.\nDe Nederlandse naturalistische literatuur vertoont bovendien onder invloed van Van Deyssels estheticisme een sterke neiging tot impressionistische beschrijvingskunst (Van Deyssels sensitivisme), de zgn. woordkunst van de Tachtigers, die parallel loopt met de gedetailleerde beschrijvingen van de naturalisten.\nEr is soms een merkwaardige tweesporigheid te constateren binnen het naturalisme. Enerzijds is er de neiging de werkelijkheid te beschrijven met het doel de samenleving te ontleden en zo te laten zien welke wetten haar beheersen. Anderzijds is er de behoefte aan esthetisering van het lelijke en onaangename: de ‘schoonheid van de ellende’. Soms lopen deze twee aspecten dwars door het werk van één auteur (Van Deyssel, Heijermans, Coenen e.a.), soms kenmerkt één van beide het werk van een auteur (Zola versus De Goncourt).\nDe belangrijkste Nederlandse auteurs van naturalistisch werk zijn Lodewijk van Deyssel, Louis Couperus, Marcellus Emants, Frederik van Eeden, Jan ten Brink, Frans Netscher, Frans Coenen, P.A. Daum, Herman Heijermans, Johan de Meester, August P. van Groeningen en J. van Oudshoorn. Belangrijke Vlaamse naturalisten zijn Em. de Bom, Reimond Stijns, Gustaaf Vermeersch en Cyriel Buysse. Voor al deze Nederlandstalige auteurs geldt dat vaak maar een deel van hun werk naturalistisch genoemd kan worden of daar soms maar enkele trekken mee gemeen heeft.\nHoewel Lodewijk van Deyssel het naturalisme reeds in 1891 dood verklaarde, heeft het tot ver in de 20ste eeuw nog aanhangers en navolgers gekend, vooral onder vrouwelijke auteurs als Ina Boudier Bakker, Jo van Ammers-Küller en Elisabeth Zernike, maar het hoogtepunt is rond 1910 toch wel voorbij, mede onder invloed van het opkomende modernisme.
********Interpunctieteken in de vorm van een schuine streep: ‘/’, deel uitmakend van de Oudhollandse drukletter, met ongeveer dezelfde functie als de moderne komma. De Duitse komma is de voortzetting in druk van de virgula.\nOnder invloed van de Anglo-Amerikaanse terminologie die in de automatisering gebruikelijk is, gebruikt men tegenwoordig vaak de term ‘slash’
********Japanse dichtvorm, genoemd naar de 18de-eeuwse meester Karai Senryu, met dezelfde formele eigenschappen als de haiku. Inhoudelijk bestaat er echter een verschil: de senryu is geen natuurbeschrijving, maar concentreert zich, vaak op een spottende, karikaturale manier, op de banaliteit van het menselijk leven. Het genre is dus bij uitstek realistisch en profaan.
********Journalistiek (zie journalistiek proza) die uit is op sensatie. Lange tijd ging men ervan uit dat de naam kwam van het stripverhaal The Yellow Kid, dat in 1895 als een experiment met kleurendruk verscheen in de krant New York World met de bedoeling lezers aan te trekken. In feite zou de term stammen van de ‘yellow fellows’ (boodschappers in opvallende gele kledij met gele jas) die in 1896 door een Californische uitgever als reclamestunt de opdracht kregen om in een soort aflossingsmarathon van twee weken (The Journal-Examiner Yellow Fellow Transcontinental Bicycle Relay) gewone brieven van San Francisco naar New York te brengen. Door het triviale karakter van de inhoud der poststukken kreeg de term een pejoratieve betekenis. Vandaar dat Yellow press (soms ook tabloid press, gutter press) wordt gebruikt als synoniem voor sensatiepers of boulevardpers. Typerend, naast een in het oog vallende lay-out, is de verhulde fictionaliserende tendens in de verslagen. De term mag niet verward worden met de naam van het Engelse fin-de-siècle-tijdschrift The yellow book.
********Kennisvoorsprong van de lezer of toeschouwer op grond van gegevens uit een literair werk ten opzicht van één of meer personages uit datzelfde werk. Deze kennisvoorsprong is één van de spanningverwekkende elementen in de literatuur, omdat de lezers of toeschouwers bepaalde verwachtingen over het verdere verloop of de ontknoping kunnen koesteren, terwijl ze de personages, die deze kennis nog niet bezitten, in onwetendheid zien handelen. Men spreekt in dit verband ook wel van situatie-ironie, in tegenstelling tot verbale ironie. Een voorbeeld van dramatische ironie vinden we in de openingsscène van de Spaanschen Brabander (1617) van G.A. Bredero, waarin Robbeknol zijn diensten aanbiedt aan de ogenschijnlijk welvarende Jerolimo, terwijl het publiek uit de eraan voorafgaande monoloog van Jerolimo weet dat hij berooid uit Antwerpen naar Amsterdam is gekomen.
********Kernachtige uitspraak in de vorm van een gnome, vaak in versvorm, die een formulering van een stelling, een levenswijsheid of een vermaning inhoudt met een algemene strekking. De zinspreuk heeft vaak de vorm van een sententia of van een aforisme en kan ontleend zijn aan een spreuk. Het volgende voorbeeld is een als copla gepresenteerde zinspreuk van Hendrik de Vries:\n‘t Volkslied groeit als een eeuwenoud wonder:\nOok in ruwheid en dwarsche verkeerdheid\nSpreekt het edeler, guller en ronder\nDan veel verheven geleerdheid.\n(Coplas, z.j.3, p. 5).\nDe volgende zinspreuk, die al voorkomt bij Roemer Visscher, is in de bewoordingen van Jacob Cats een spreekwoord geworden:\nAl is de leugen wonder snel\nDe waerheyt achter-haelse wel.\n(Spiegel van den ouden en nieuwen tyt, 1632, fol. f4r.).
********Kinderliteratuur verwijst naar (prenten)boeken, verhalen en versjes voor lezers vanaf de peuterleeftijd tot ongeveer 11-12 jaar. Kinderliteratuur heeft aldus een meer specifieke, leeftijdgebonden betekenis dan de algemene term jeugdliteratuur. \nToen het schrijven voor kinderen in de 18de eeuw snel opgang maakte, lag de term kinderliteratuur voor de hand. De meeste teksten waren immers bestemd voor jonge kinderen. Van Alphen schreef zijn bekende Proeve van Kleine Gedigten voor Kinderen voor zijn zoontjes van drie en vijf. Boeken voor jonge kinderen kiezen vaak de eigen leefomgeving en alledaagse herkenbare gebeurtenissen als onderwerp. Het boek van Ot en Sien (Jan Ligthart & H. Scheepstra) aan het begin van de 20ste eeuw zet de toon. Latere kinderboekenpersonages als ‘Jip en Janneke’ (Annie M.G. Schmidt), ‘Hannes en Kaatje’ (Miep Diekman), ‘Robin’ (Sjoerd Kuyper) en ‘Hannah’ (Kaat Vrancken) volgen in hun spoor. Annie M.G. Schmidt heeft het typische profiel van een kinderboekenschrijfster. In verhalen en versjes richt ze zich tot jonge kinderen, wat in overeenstemming is met haar bekende uitspraak ‘De leeftijd die ik zelf altijd gehouden heb is acht’. Andere auteurs met een uitgesproken voorkeur voor jonge kinderen zijn Astrid Lindgren, Paul Biegel, Joke van Leeuwen en Marc de Bel. Hun verhalen zijn vooral bestemd voor lezers van de lagere school. In de kinderpoëzie blijven de traditionele volksrijmpjes en -liedjes geliefd naast eigentijdse versjes die dicht aansluiten bij de ervaringswereld van het kind. Kinderdichters introduceren het jonge publiek vaak tot humor in rijm, klank- en taalspel. \nDe groeiende belangstelling voor kinder- en jeugdliteratuur weerspiegelt zich in publicaties als de door Leonard de Vries samengestelde bloemlezing Bloempjes der vreugd voor de lieve jeugd (1958) , de vanaf 1965 jaarlijks verschijnende gids Boek en Jeugd en vanaf 1982 het losbladige Lexicon van de jeugdliteratuur.\nDe laatste jaren is er bijzondere aandacht voor ontluikende geletterdheid bij heel jonge kinderen. Zo stimuleert de Stichting Lezen via allerlei initiatieven (bijv. ‘Boekbaby’s’ en voorleesweken) ouders en kinderdagverblijven om baby’s en peuters reeds met boeken vertrouwd te maken.
********Klassiek Arabische muziek(traditie) uit de 9de  eeuw, nl. een vorm van getoonzette gedichten die steeds weer, in talloze varianten, en vaak erg emotioneel over de liefde handelen.  
********Komisch of spottend toneelspel dat op vastenavond werd opgevoerd en deel uitmaakte van de vastelavondviering, in Duitsland ook wel Schwank-2 genoemd. Zo vermeldt een reglement voor de vastelavondviering van 1526 in Gent ‘een ghenoechelic vastenavont spel’. In de late middeleeuwen behoorde het vastenavondspel tot het repertoire van de rederijkers, een enkele keer in de vorm van een spel van zinne (bijv. Een vasten spel van sinne hue smenschen gheest van tvleesch, die werlt en die duvel verleyt word (ed. C.G.N. de Vooys & J.J. Mak, 1953). Vaak zijn dergelijke spelen sterk kritisch ten opzichte van bepaalde gebruiken, bevolkingsgroepen of geloofskwesties waartoe een omgekeerd wereldbeeld wordt opgeroepen. Een Boerenvastelavondspel, een bewerking van een Duits vastenspel, laat twee boeren aan het woord over stedelingen en het vastenavondspel Claes Buer (1550) is een sterk anti-rooms toneelstuk. Nog in 1650 schrijft Scriverius een vastenavondspel gericht tegen het tabaksgebruik en ook Michiel de Swaen schreef met De gecroonde leersse (1718) een vastenavondspel (ed. H. Meeus, 2003). Doordat de vastenspelen zo sterk aan tijd en gelegenheid gebonden zijn, zijn ze in veel gevallen niet bewaard gebleven.
********Komische entr'actes met laaggeplaatste personen, voorkomend in de beginfase van het Nederlandse ernstige renaissancedrama (tragikomedie, schooldrama). Voorbeelden kan men aantreffen in G.A. Bredero's Rodd'rick ende Alphonsus (1616) en in de stukken van Abraham de Koningh tussen ca. 1610 en 1619.
********Kop, ook wel front genoemd, is een begrip uit de hoofse lyriek voor het bovenste deel van een strofe van een minnelied-1, door een snede gescheiden van de staart. De techniek om op deze wijze een lied op te bouwen, noemt men tripartition. De kop is een formeel kenmerk van de Noord-Franse hoofse poëzie (hoofse literatuur)
********Kopij is de druktechnische term voor het manuscript-2 of typoscript van een auteur dat naar de zetter gaat. In de begintijd van de boekdrukkunst konden uiteraard ook codices (codex) als kopij dienen en bij een herdruk ligt het voor de hand een exemplaar-1 van een eerdere druk als kopij te nemen. Tegenwoordig wordt kopij digitaal aangeleverd, waarna conversie naar fotozetsystemen plaatsvindt.\nGoede kopij moest vroeger aan een aantal voorwaarden voldoen: de kopijbladen dienden aan één zijde zo duidelijk mogelijk beschreven of getypt te zijn met dubbele of anderhalve regelafstand en brede marges. Veel uitgevers en redacties van tijdschriften beschikten over voorbedrukte kopijbladen met aanwijzingen voor auteurs, een raamwerk waarbinnen getypt moest worden en een regelnummering. Dat stelde hen in staat om vrij nauwkeurig te berekenen hoeveel vellen druks een bepaalde publicatie zou beslaan. De ruime interlinie maakte het mogelijk allerlei aanwijzingen voor de zetter aan te brengen, de zgn. zetinstructie, met betrekking tot het gebruik van lettertypes (cursief, kleinkapitaal, grootkapitaal enz.), hetgeen gebeurde door het desbetreffende gedeelte van de tekst met verschillende kleuren te onderlijnen. Voorschriften voor het persklaar maken van kopij zijn gepubliceerd door het Nederlands Normalisatie-instituut op Normblad NEN 2390.\nDe schakel van de kopij in de tekstgenese ontbreekt meestal omdat de kopij niet bewaard werd. Wel overgeleverde kopij uit de periode van de handpers kan men herkennen aan het voorkomen van formaatsignaturen (formaatsignatuur), door de zetter aangebrachte tekens bij de overgang van de ene pagina zetsel naar de volgende. Andere tekenen die erop kunnen wijzen dat men met kopij van doen heeft, zijn: vingerafdrukken met drukinkt, afdrukken in spiegelbeeld van een natte proefdruk of drukproef, bepaalde vouwen in de kopij om deze aan de maat van het visorium aan te passen.\nWanneer de kopij en de daarnaar vervaardigde druk bewaard zijn, kunnen aan de hand daarvan conclusies getrokken worden omtrent de vrijheid in bijv. spelling en interpunctie die zetters zich in het verleden veroorloofden.\nVoorbeelden van overgeleverde kopij komen voor vanaf de vroegste periode van de drukkunst in de Nederlanden, zoals uit de werkplaats van Ketelaer en De Leempt (1473). Ook is er kopij voor Hoofts Granida en Baeto uit de drukkerij van Blaeu en de gedrukte kopij voor de Statenvertaling van de Bijbel uit de drukkerij van P.A. van Ravesteyn.
********Kort, meestal tweeregelig (distichon) rijmpje, waarin vaak via een grap (puntdicht) of volkswijsheid (spreuk of gezegde) de hoop op het winnen van een loterijprijs uitgesproken wordt. Vanaf de tweede helft van de 16de eeuw worden in Holland grote loterijen gehouden, soms gekoppeld aan de opvoering van toneelstukken door rederijkerskamers, voor de stichting van oudemannen- en oudevrouwenhuizen, dol- en pesthuizen of voor de restauratie van karakteristieke gebouwen. Collecteurs gingen voorzien van een loterijkaart waarop doelstelling en prijzen waren vermeld tot ver in de omtrek rond om mensen tot het inleggen van geld te bewegen. In een boek werd bijgehouden wie voor welk bedrag loten bestelde. Iedere inlegger moest dan een rijmpje opgeven
********Kort, realistisch (vaak erotisch of scatologisch), doorgaans grappig, lineair opgebouwd prozaverhaal (novelle), meestal uitlopend op een pointe. De pointe kan een grappige woordspeling (facete dictum) zijn zoals in de facetiae, of een grappige handeling (facete factum). Tijd, plaats, handeling en personages van een klucht zijn schetsmatig. Het verschil met een anekdote en een apofthegma is dat die de handelingen, respectievelijk uitspraken van een historische persoon betreffen. Uit de 15de tot 18de eeuw zijn diverse verzamelingen kluchten in kluchtboeken bekend. Vgl. ook Schwank-1. \nDe klucht als prozaverhaal moet duidelijk onderscheiden worden van de klucht-1 als komisch toneelstuk.
********Korte, geestige, grappige of lollige anekdote met een pointe, bedoeld om mensen te laten lachen. Moppen worden verteld (getapt), zelden gelezen, en wel omdat het op de juiste manier vertellen van de mop (voordracht) in hoge mate bepalend is voor het plezier dat de hoorder eraan beleeft. Daarin onderscheidt de mop zich van het ruimere begrip grap. Moppen behoren vaak tot het vaste repertoire van het cabaret.\nDe meeste moppen uit de middeleeuwen zijn bewaard gebleven als fabliau (Frankrijk), Schwank-1 (Duitsland) of boerde (Nederlanden). Hun verhuizing uit het orale naar het literaire milieu blijkt direct uit de manier waarop ze zijn vastgelegd: in paarsgewijs rijmende verzen. Al vanaf de 15de eeuw werden moppenverzamelingen aangelegd, bijv. het Liber facetiarum (Moppenboek) van de Florentijnse humanist (humanisme) Poggio (1380-1459), dat vóór 1500 26 keer herdrukt werd. Als gevolg van hun orale karakter werd een mop echter nooit in zijn oorspronkelijke vorm opgetekend, maar aangepast aan de heersende literaire mode. In de 15de, 16de en 17de eeuw volgden soortgelijke verzamelingen, nu ook in de volkstaal: bijv. De pastoor van Kalenberg (ed. Van Kampen & Pleij, 1981), Een nyeuwe clucht boeck (ed. Pleij e.a., 1983) en Aernout van Overbekes Anecdota sive historiae jocosae
********Kunstige, door de rederijkers beoefende dichtvorm (gebaseerd op het schaakspel), die overeenkomt met het ‘échiquier’ van de Frans-Bourgondische rhétoriqueurs. Hierbij werd in elk van de 64 velden van een schaakbordfiguur een versregel geplaatst. Door een aantal systematische leesbewegingen uit te voeren van de ene kant van het bord naar de tegenoverliggende zijde ervan (rechte horizontalen en verticalen, schuine elkaar kruisende bewegingen en de retrograden hiervan) vindt men een groot aantal balladen (ballade-2) met één bepaald rijmschema (ababcdcd of ababbcbc). Het eerste voorbeeld is dat van de 15de-eeuwse rederijker (rederijkers) Anthonis de Roovere, het bekendste dat van Matthijs de Castelein (De const van Rhetoriken, verschenen in 1555). Beiden werkten in hun gedicht een vernuftig raadsel (raadselvers) in, waarbij onder meer het aantal lettergrepen van de verzen van belang is. De (o.a. door Garmt Stuiveling) voor die raadsels voorgestelde oplossingen die ervan uitgaan dat er gelezen zou moeten worden volgens de bewegingen van de stukken op een schaakbord, kunnen thans onjuist worden genoemd. Het schaakbord lijkt verwant met het Latijnse ‘carmen figuratum’ (eerst bekende schaakbordfiguur: Iacobus Nicolai de Dacia, Liber de distinctione metrorum, 1363). Veel overeenkomst vertoont ook de raadselcanon van de 16de-eeuwse uit Tholen afkomstige en in Napels werkende componist Ghiselin Danckerts.
********Laatmiddeleeuws lied dat in de epiloogstrofen wordt toegeschreven aan een ruiter. Er komen zeven ruiterliederen voor in Het Antwerps liedboek van 1544. Een voorbeeld daaruit is ‘Het quam een ruyterken uut Bosscayen’, waarvan de volgende strofe een beeld geeft van de inhoud van deze liederen:\nHet quam een ruyterken uut Bosscayen\nGhister avont in de wijn.\nOu, segt ou, en salmen hier niet naien?\nIck hebbe geschuert mijn hemdekijn.\nNoch hebbe ick eenen gulden fijn,\nDie sal ic u, meysken, gaerne gheven.\nWildy tavont mijn boelschap zijn,\nSo sal ick met u vrolijck zijn.\n(Het Antwerps Liedboek, ed. Vellekoop en Wagenaar-Nolthenius, dl. I, 1975, p. 68)\nVaak wordt in deze liederen een ruiter opgevoerd die dit lied gezongen zou hebben, maar het feit dat een ruiter deze liederen gezongen zou hebben is hoogst twijfelachtig omdat paardenvolk in die tijd ongeletterd was. Waarschijnlijk behoort de ruiter tot de (dubbelzinnige?) standaardfictie van dit soort liederen.
********Laatmiddeleeuwse parodie op de officiële preek. Het genre is een vast onderdeel van de vastelavondviering: in een spotsermoen roept een quasi-prediker zijn toehoorders op ironische wijze op zich immoreel te gedragen en precies het omgekeerde te doen van wat in het dagelijks leven van hen verwacht wordt. Het doel van deze omkering is de bevestiging van de traditionele normen en waarden en de versterking van de geordende maatschappij. Hierbij worden alle aspecten van de serieuze preek geparodieerd, waarbij men bij voorkeur een levensbeschrijving geeft van een zogenaamde heilige, wiens naam verschijnselen uitdrukt die de laatmiddeleeuwse maatschappij bedreigden en daarom bezworen moesten worden, bijv. Sint Reynuyt (Sint Alles-op, ter bezwering van de altijd dreigende hongersnood en armoede) en Sanctus Drincatibus (Sint Drankorgel, drankmisbruik als bedreiging van de geordende maatschappij).\nIn het spotsermoen wordt veelvuldig gebruik gemaakt van stront- en seksgrappen, waarmee angsten voor het lijfelijke en de seksualiteit op een zeer aardse manier worden aangepakt. Een voorbeeld hiervan is Dit es van den scijtstoel, waarin de heilige Snottolf (Druipneus) ten tonele wordt gevoerd. Deze heilige heeft zich gespecialiseerd in het reinigen van de anus na de stoelgang, en allerlei voorwerpen waarmee die handeling verricht kan worden, worden besproken.
********Laatmiddeleeuwse traditie in de muziek en de beeldende (m.n. de schilder-) kunst, waarin de dood wordt voorgesteld als voordanser in een reidans, samengesteld uit een hiërarchische opeenvolging van alle maatschappelijke geledingen (standensatire), die de levenden wegvoert. De bedoeling is de mens ervan te overtuigen dat hij uit stof geboren is en tot stof zal wederkeren (vanitas) en dat voor de dood iedereen gelijk is. Een literaire variant op het dodendansmotief is het gedicht Van der mollenfeeste van Anthonis de Roovere (ed. Komrij, De Nederlandse poëzie van de 12de tot en met de 16de eeuw in 1000 en enige bladzijden, 1994, p. 410-414). Een late literaire uiting is Het schouwtoneel des doods (1726) van Salomon van Rusting. \n\n\n\n\n\n\n\nDodendansverbeelding in een gedrukt getijdenboek uit 1509. [bron: H. Pleij, Het gevleugelde woord (2007), p. 188].
********Lat. lamentari = weeklagen, jammeren.\nEen uit de muziek afgeleide term voor een gedicht dat zich als een weeklacht of rouwklacht aandient. In de muziek gaat het om een klaagzang in de vorm van een tragische aria, doorgaans net voor de climax van een (17de-eeuwse) opera. Voorbeelden uit de poëzie zijn Remco Camperts ‘Lamento’ (1992) en Hagar Peeters’ reeks ‘Lamento’s en een verdedigingsrede’ in Koffers zeelucht (2003). 
********Lat. meervoud in plaats van enkelvoud.\nVorm van synecdoche waarbij het meervoud wordt gebruikt in plaats van het enkelvoud. Zo gaat Nijhoff van het enkelvoudige ‘mensch‘  over op het meervoudige ‘ons‘ in de passage \nde natuur is niet den mensch ter wille:\nSlechts [...] staat zij ons toe [...] \n(M. Nijhoff, VW, dl. 1, 1982, p. 110). \nEen specifieke vorm van de pluralis pro singulari is de pluralis majestatis. In het tegenovergestelde geval spreekt men van singularis pro plurali. 
********Lat. overvloed aan woorden.\nTerm uit de retorica voor de voorraad van woorden en uitdrukkingen die een redenaar of auteur opgeslagen heeft in zijn onderbewustzijn en die hij door oefening (exercitatio) en door een beroep te doen op zijn geheugen (memoria) kan aanspreken bij het voorbereiden van een rede of geschrift. Het beschikken over een rijke copia verborum zal het de redenaar mogelijk maken om bij de elocutio steeds het juiste woord op de juiste plaats te zetten en om steeds de juiste toon te treffen. Vergelijk met het copia rerum dat meer betrekking heeft op het 'wat' dan op het 'hoe' van de formulering.
********Leesteken (,) waarmee een korte rust wordt aangegeven om delen van een samengestelde zin van elkaar te scheiden. In opsommingen worden onderdelen daarvan door een komma van elkaar gescheiden, zoals in de zin \"De maaltijd bestond uit groente, aardappelen, vlees en een toetje\". Ook worden bijzinnen van de hoofdzin gescheiden door het gebruik van komma's, maar als die bijzin een beperkende functie heeft, laat men de komma weg. Een voorbeeld daarvan geeft de zin \"Vogels die altijd hun prooi uit de lucht halen, zoals zwaluwen, slapen tijdens het vliegen\". Tussen 'Vogels' en 'die' volgt geen komma omdat de toevoeging een beperking is van het soort vogels, terwijl 'zoals zwaluwen' een uitbreiding is.\nZie ook comma.
********Leesteken in de vorm van drie punten ‘...’ of asterisken ‘***’, die de lezer er opmerkzaam op maken dat hier bewust iets onuitgesproken wordt gelaten, bijv. om redenen van discretie, zoals in Multatuli’s Max Havelaar (ed. Van Lennep, 1860), waarin Van Lennep plaatsnamen als volgt weergeeft: L***. \nHet beletselteken kan ook gebruikt worden om aan te geven dat woorden tekortschieten, zoals in Rhijnvis Feiths Julia (1783):\n\n.... De onsterflijkheid, JULIA! ..... och gij geeft mij aan mijn zelven weder – \n\n(ed.-Kloek & Paasman, 1982, p. 98).\nAldus gebruikt is het beletselteken verwant aan het aandachtsstreepje.\nHet beletselteken wordt voorts gebruikt om nadruk op iets te vestigen door het te verzwijgen (reticentia). Tegenwoordig is het een aanduiding voor een afgebroken zin en in de voordracht een markering van een rust. Om aan te geven dat er een stuk tekst in een citaat is weggelaten, wordt het beletselteken tussen haakjes geplaatst: ‘De docent zei: “(…), maar dit neemt niet weg dat je (…) op tijd moet komen”’. 
********Leesteken in de vorm van een liggend streepje, in de 18de eeuw gebruikt om de lezer duidelijk te maken dat een monoloog wordt onderbroken door gedachten, waarvoor woorden tekortschieten en die daarom niet uitgesproken (en gezet) kunnen worden. Een voorbeeld van veelvuldig gebruik van aandachtsstreepjes (strepologie) vindt men in de Julia (1783) van Rhijnvis Feith:\nAlle mijne Vrienden paarden hunne stemmen aan de mijne – onze traanen vermengden zich – mijn gevoel werd verrukking! – het bosch verdween – 't was geen tempel meer – 't was de Hemel – ik genoot – ja! ik genoot met hun alle de onsterflijkheid. \n(Ed. Kloek & Paasman, 1982, p. 79)\nHet aandachtsstreepje is verwant aan het beletselteken. \nTegenwoordig wordt het aandachtsstreepje gebruikt om een tussenzin – op een nadrukkelijker wijze – af te scheiden dan door middel van komma's
********Letterlijke weergave van de woorden of gedachten van een personage, (in tegenstelling tot de indirecte rede), meestal voorafgegaan door zinsdelen van het type ‘hij zei’ of ‘zij dacht’, dan wel gevolgd door ‘zei hij’ of ‘dacht zij’ (verbum dicendi / verbum sentiendi). Het zinsdeel dat in de directe rede staat, wordt doorgaans omsloten door aanhalingstekens, maar kan in druk ook wel aangegeven worden door isolering van de regel, een voorafgaand liggend streepje of enkele spaties dan wel combinaties daarvan. In de zin: ‘-- O, die stem van Steyn! siste mama Ottilie tussen de tanden’, staat het gedeelte vóór ‘siste’ in de directe rede.\nDe directe rede is vergelijkbaar met het citaat. Een tussenvorm van directe rede en indirecte rede noemt men de vrije indirecte rede.
********Letterpolis of lettergarnituur is een term uit de typografie voor een complete verzameling letters, bestaande uit kapitaal en onderkast, letters en cijfers in zowel romein, cursief als halfvet
********Lied dat men zingt terwijl men danst op de maat van dat lied. Het kan zowel een volkslied-1 zijn als een cultuurlied. Veel gebruikte vormen zijn het rondeel en de canon-2, die in principe een ‘perpetuum mobile’ is, zoals:\nKomt laat ons dansen en springen.\nKomt laat ons vrolijk zijn!\n(Nederlands volkslied, z.j., p. 282)\nMenig kinderlied is een danslied, zoals het bekende ‘Ik zou zo graag een koeiken kopen’ (D. Kes e.a. Kinderzang en kinderspel, dl. 1, 1961, p. 56).
********Lied dat op enigerlei wijze verbonden is met zeelui en dat vaak een smartlap-karakter heeft vanwege het feit dat de ‘woeste baren’ vaak hun tol hebben geëist en tal van zeelieden niet van zee zijn teruggekeerd. Maar ook werden deze liederen van oudsher gezongen ter begeleiding van het zware werk, zoals bij het hijsen van de zeilen, het binnenhalen van het anker of het lossen en laden van het schip. In die zin zijn zeemansliederen vergelijkbaar met het arbeidslied.\nDoor de jaren heen zijn er tal van zeemansliederen geschreven en gezongen. Ze ontstonden in de 15de eeuw, maar vanaf de 18de eeuw kwam het genre tot grote bloei. Tegenwoordig zijn er overal shanty-koren die optreden met hun repertoire aan zeemansliederen bij allerlei feestelijke gelegenheden, zoals de jaarlijkse Koninginnedag. Bekend zijn het Shantykoor Rotterdam, het Kapiteinskoor uit Zaandam of het Bruinisser Visserskoor. Bekende Nederlandse zeemansliedjes zijn ‘Ach, waarom gaan wij voorgoed uit elkander’ en ‘Ketelbinkie’.\nEr bestaat een internationale koepelorganisatie, de zgn. International Shanty and Seasong Association die een internetsite produceert en festivals organiseert. J. Eckhardt stelde een bundel samen met De 50 mooiste shanties en zeemansliedjes: op muziek en tekst (2004).
********Lied dat vanouds door studenten gezongen werd (vgl. volkslied-1) dan wel speciaal voor hen werd geschreven, bedoeld om hun wereld te typeren en om eventueel door hen gezongen te worden (vgl. cultuurlied). Voorbeelden van de eerste groep zijn het Latijnse ‘Io vivat’ en het Nederlandse ‘De noga wordt apart gezet’. Tot de tweede categorie behoren teksten als ‘Epikurisch feestgezang’ van P.A. de Genestet (Complete gedichten, ed. Oort, 19122, p. 63 v.). Enkele bundels zijn die van J. Vuylsteke, Uit het studentenleven en andere gedichten (1868) en F.R. Coers, Studenten-Liederboek van Groot-Nederland (1896).
********Lied door soldaten (vaak tijdens de mars) gezongen. Een van de onderwerpen is uiteraard het vaderland (vaderlandslied). De toon is soms vrolijk, maar ook vaak sentimenteel. Een van de oudste voorbeelden is het volkslied-1 ‘De vier Aymondskinderen’, beginnend met de regels:\nWat voor vijand durft ons naken,\nVier gebroeders op een peerd!\nIeder moet het vechten staken,\nAls wij spelen met ons sweerd.\n(Nederlands volkslied, z.j., p. 26 v.)\nEen bekend soldatenlied uit de 20ste eeuw is ‘Rats, kuch en bonen
********Lied gemaakt voor en/of gezongen door kinderen. Kinderliederen kunnen behoren tot het gebied van het volkslied-1 of dat van het cultuurlied. Er zijn ook mengvormen. Als volkslied kan men beschouwen de aftelrijmen, een groot deel van de wiegeliederen en knie(ge)dichtjes, en de gelegenheidsliedjes, zoals de sinterklaasliedjes. Andere voorbeelden van het gelegenheidslied zijn bijv. ‘Dezeken [Jezuke] schudt zijn beddeken uit’, in Zuid-Nederland gezongen als het sneeuwt, of het rommelpotliedje (op vastenavond gezongen), met de regels:\nFoeke, foeke, rommelpot,\nEn heb je nog geen man?\nIk heb een braden hoendertje,\nDat moet er t’avond an.\n(K. ter Laan, Folkloristisch woordenboek, 1949, p. 322)\n Een ander deel van de kinderliederen behoort tot het cultuurlied. Men maakt hierbij wel een onderscheid tussen het kinderlied geschreven in de volkstoon (dat zonder begeleiding kan worden gezongen) en het kunstkinderlied (dat niet zonder begeleiding kan). Tot in de tweede helft van de 18de eeuw zongen kinderen (naast de bakerrijmen en kinderrijmen) de religieuze en profane liederen van de volwassenen. In het laatste kwart van de 18de eeuw ontstond – mede onder invloed van het Duitse romantische lied – een nieuw type kinderlied. Zo gaf de Maatschappij tot Nut van het Algemeen een bundel uit met een ‘kermiszang’, contrafactisch geschreven op de melodie van psalm 6 volgens de berijming van 1773. Weldra volgden kinderliedjes op melodieën ontleend aan Franse opera’s, zoals sommige kinderliedjes in de bundel Economische liedjes (1781) van B. Wolff en A. Deken. De kindergedichten van H. van Alphen (1778-1782), die zeer snel populair werden, zijn nog in de 18de eeuw getoonzet. Behalve Van Alphen waren het in de 19de eeuw J.P. Heije (bijv. ‘Een karretje op een zandweg reed’) en J.J.A. Goeverneur (Fabelboek, 1837) op wie kinderen en componisten vielen. Belangrijke namen zijn verder Catharina van Rennes (1858-1940), die veel gedichten van haar leerlingen op muziek zette, en de componiste-tekstschrijfster Hendrika van Tussenbroek (1854-1935), die volgens critici erin slaagden een grote eenheid van tekst en melodie te bereiken. Dit geldt ook voor sommige componisten en tekstschrijvers van het kinderzangspel (vgl. operette). Voor Vlaanderen is het werk van Karel Miry (De zangschool voor kinderen, 1887) belangrijk. In de 20ste eeuw zet de toondichter Remi Ghesquiere zich in voor het kinderlied. Hij gebruikt hiervoor teksten van Gezelle, Jan van Droogenbroeck, Jef Mennekens e.a. (Meezennestjes I-IV. Liedjes en Speelkens voor Lagere scholen, 1927). \nSuccesvolle auteurs van kinderliedjes uit de tweede helft van de 20ste eeuw zijn Annie M.G. Schmidt, Willem Wilmink en Hans Dorrestijn. Populaire televisieprogramma’s zoals ‘De Stratemaker-op-zee-show’ (1972-1974), het VARA kinderkoor ‘Kinderen voor Kinderen’ (1980-) en de Vlaams/Nederlandse meidengroep K3 drukken hun stempel op het hedendaagse kinderlied.\nVeel gebruikte bundels zijn Kun je nog zingen, zing dan mee van J. Veldkamp en K. de Boer (1906), afleveringen uit de serie Zingende harten (vanaf 1925) en die uit de reeks Tiental (vanaf 1933) van Jacob Hamels Kinderkoor. Geliefd waren ook Nieuwe oogst van J.W. van Setten (z.j.) en Kinderzang en kinderspel van D. Kes, J. Pollmann en P. Tigges (2 dln., 19619). In Vlaanderen was Liederenkrans (Jozef Ghesquiere & Paul François, 1960) het zangboek bij uitstek in de secundaire scholen. De Schalmei (1963), een populaire liederenbundel uitgegeven door V.V.K.S. (Vlaams Verbond der Katholieke Scouts) en de Katholieke Studentenactie werd vooral gebruikt in de jeugdbeweging tijdens zangstonden en bij het kampvuur. 
********Lied gezongen bij het verrichten van lichamelijk werk met een bepaald ritme, zoals spinnen, zagen, hijsen enz., en bijv. bij het heien (subgenre heilied):\nHaal op de hei!\nHij is gewassen\nAl is de klei\nAl in de grond,\nDaar staat hij pront
********Lied gezongen door een feestend gezelschap bij het uitspreken van een heilwens, bijv. aan het bruidspaar, vaak door een (mannelijk) gezelschap bijeengekomen met de uitdrukkelijke bedoeling om stevig alcohol te nuttigen. Door de eeuwen heen behoorde het drinklied tot het repertoire van studenten, zoals o.m. blijkt uit het werk van Aernout van Overbeke (1632-1674). Het lied heeft de functie het drinken te temporiseren en tot een (vrolijk) sociaal gebeuren te verheffen, zoals blijkt uit een 14de-eeuws drinklied dat begint met de regels:\nScinc  her den wyn
********Lied met satirische inhoud waarin afwijkend menselijk gedrag wordt geridiculiseerd en bekritiseerd. Het spotlied maakt in de middeleeuwen deel uit van het repertoire voor de vastelavondviering (spotmandement, spotsermoen) en is een uiting van de zich sinds de 14de eeuw ontwikkelende burgermoraal, die alles wat daarmee niet in overeenstemming is, onderbrengt in een omgekeerde, zotte wereld. Een van de middelen daartoe is de standensatire, waarin als standen verbeelde onmaatschappelijke groeperingen worden afgekeurd of op ironische wijze geprezen. Ook spotliederen gaan vaak over als groep of als individu gepersonifieerde ondeugden, waarbij bijv. geile monniken of meisjes van lichte zeden het moeten ontgelden. Een bekend spotlied is Het Kerelslied (zie hekelzang), waarin de boeren belachelijk worden gemaakt (in De Nederlandse poëzie van de 12de tot en met de 16de eeuw in 1000 en enige bladzijden, ed. Komrij, 1994, p. 222-224). Het middeleeuwse spotlied heeft dikwijls de vorm van een refrein-2.\nDe rederijkers plaatsen refreinen in het zotte tegenover refreinen in het vroede
********Lied of gedicht waarin sprake is van sociale betrokkenheid (engagement). Als zodanig is sociaal lied een benaming voor verschillende soorten teksten variërend van kerklied tot protestsong, maar doorgaans reserveert men de term voor die soort van poëzie waarin mensonwaardige toestanden bekritiseerd worden. Grote bloei kende dit sociale lied sinds het laatste kwart van de 19de eeuw, allereerst bij socialistische auteurs als H. Gorter en H. Roland Holst-Van der Schalk, later bij dichters als K. Speenhoff (levenslied), J. van der Merwe, J. Boerstoel, Freek de Jonge (cabaret) e.a. Een specifieke vorm van het genre is de arbeiderspoëzie. Door de maatschappijkritische inhoud behoort het sociale lied tot de sociale literatuur, maar verschilt daarvan ondere andere doordat het al eerder in de 19de eeuw (V. Hugo e.a.) tot bloei kwam, voordat de socialistische beweging in georganiseerde vorm gestalte kreeg.
********Lied waarin geprotesteerd wordt tegen maatschappelijke verschijnselen die als misstanden worden beschouwd en waarin gestreefd wordt naar verandering. Het genre behoort derhalve tot de geëngageerde literatuur (engagement).\nMet name de Vietnamoorlog lokte een groot aantal protestsongs uit die pleitten voor beëindiging van die oorlog, zowel in de Verenigde Staten als ook daarbuiten. Belangrijke schrijvers en zangers van protestsongs zijn Bob Dylan, Joan Baez, Pink Floyd en John Lennon. Nederlandse auteurs en zangers van dit type songs zijn Boudewijn de Groot (met bijv. ‘Welterusten, mijnheer de president’), Lennaert Nijgh en Robert Long. In België zijn Ferre Grignard, Willem Vermandere en Raymond van het Groenewoud vertegenwoordigers van dit liedgenre.\nEen bundel protestsongs werd samengesteld door N. Koetsier onder de titel Vredes- en demonstratieliederen (1983).
********Lied, ook wel kunstlied genoemd, dat, in tegenstelling tot het volkslied-1, meestal van bekende herkomst is en primair bestaat bij de gratie van de eraan toegekende artistieke waarde. Men kan dit bij voorbeeld zien aan het hoofse lied uit de Middeleeuwen en aan de liederen uit de renaissance, veelal ontstaan in ontwikkelde kringen. Soms paste de dichter zijn tekst aan bij reeds bestaande muziek
********Liederen – gewoonlijk van religieus-moralistische aard – bij de jaarwisseling ter begroeting van het nieuwe jaar komen voor vanaf de middeleeuwen: reeds Hadewych dichtte nieuwjaarsliederen. Bij de rederijkers en tijdens de renaissance werd het genre druk beoefend, o.a. door de Kamer In Liefde Bloeyende (een aantal Nieuw jaers lieder van H.L. Spiegel verscheen in 1608) en Costers Academie (een reeks van 1618 tot en met 1622). Nieuwjaarswensen op rijm, veelal als plano-druk, hebben het tot in de 20ste eeuw volgehouden.\nEen bloemlezing van nieuwjaarspoëzie vanaf de middeleeuwen tot Albert Verwey is samengesteld door K. Goossens, Al in dit soete nieuwe-jaar (1941).
********Literair genre in de Griekse, Latijnse en Hebreeuwse literatuur, waarin op vrij stereotiepe wijze het levenseinde van een beroemdheid verteld wordt. Tot de topiek (zie topos) van het genre behoren het noemen van de toeschouwers, een afscheidswoord van de persoon in kwestie en zijn plotselinge verdwijning (vaak door middel van een wolk of een plots invallende duisternis). Meestal wordt het gebeuren beschreven vanuit het standpunt van de aardse toeschouwers. Wanneer de tocht naar de hemel zelf gedetailleerd beschreven wordt, spreekt men veeleer van hemelreis of hemelvaart. In de Handelingen van de Apostelen (I, 6-11) wordt de hemelvaart van Jezus beschreven. Een klassiek voorbeeld van opneming vinden wij bij Livius over de dood van Romulus (in Ab urbe condita, 1ste eeuw v. Chr.). Ook over Heracles, Empedocles, Alexander de Grote en Apollonius van Tyana werden dergelijke verhalen verteld. Zie ook hellevaart.
********Literair subgenre dat inhoudelijk bepaald wordt door het feit dat reiservaringen en de entourage van vreemde landen en volkeren er de belangrijkste elementen van vormen (zie ook reisbeschrijving). Ook wanneer het reizen gebeurt in symbolische zin, bijv. als een levensfase of als een menselijke pelgrimstocht of queeste, blijft men spreken van reisliteratuur of reisverhaal (vgl. de Reis van Sinte Brandaen). Berust het reisverhaal op fictieve gebeurtenissen en wekt het alleen de schijn van een werkelijk ondernomen reis dan spreekt men van een imaginair reisverhaal. \nBeroemde voorbeelden uit de oudheid zijn Homerus’ Odyssee en Vergilius’ Aeneis. In de middeleeuwen speelt de reissymboliek een grote rol, o.a. in vele queesten die beschreven werden in de Brits-Keltische en oosterse romans (liefdesverhalen in de Levant). De ontdekkingsreizen van de nieuwe tijd, nieuwe meet- en kijkinstrumenten en het groeiend kosmopolitisme van de 18de eeuw maken dat er heel wat min of meer verzonnen verhalen ontstaan, vaak met een educatieve of satirische bedoeling, zoals Cyrano de Bergeracs L’histoire comique contenant les états et empires de la lune (1656), The pilgrim’s progress (1678) van John Bunyan, Swifts Gulliver’s Travels (1726), Reize door het Aapenland (1788) van J.A. Schasz en Voltaires Candide (1759). Ook treft men in de tweede helft van de 18de eeuw ‘sentimentele reizen’ aan, waarvan L. Sternes A Sentimental Journey Through France and Italy (1768) het bekendste specimen is. Uit deze voorbeelden blijkt al dat er een grote variëteit bestaat aan reisverhalen. Die diversiteit beweegt zich tussen twee uitersten. Enerzijds de fictieve reisverhalen waarin het uiteindelijk niet gaat om het reizen zelf, maar om symbolische, didactische of moralistische doeleinden. Anderzijds reisverhalen waarin een werkelijk door de auteur of het opgevoerde personage ondernomen reis uitgangspunt is en waarin gestreefd wordt naar een literaire vormgeving van het verslag van die reis, zodat het tot de literatuur gerekend wordt. Vanaf de 19de eeuw komt het genre van de avontuurlijke reisliteratuur vaak terecht in het zog van de jeugdliteratuur. Dat verklaart meteen dat de literaire kwaliteiten van een aantal dergelijke reisverhalen (bijv. Verne, Stevenson) veeleer worden onderschat. \nJ. Smit en G. Stuiveling stelden een bundel reisverhalen samen in de reeks Bongerd-boekjes (1939, 19523). Een bloemlezing van imaginaire reisverhalen werd samengesteld door M. Asscher en S. Blom onder de titel Sterke verhalen: verzonnen reizen (1994). Zie ook reisverslag, robinsonade.
********Literair topos en genre dat wortels heeft in de klassieke literatuur uit de oudheid en in de middeleeuwse christelijke cultuur. Tot de prototypische klassieke hellevaartliteratuur behoren de tocht naar de onderwereld van Odysseus (Homerus) en van Aeneas (Vergilius). In de christelijke literatuur vormt de Divina commedia een hoogtepunt. Daarin beschrijft Dante in het eerste deel ‘Inferno’ de afdaling van het personage Dante en zijn gids Vergilius naar de hel. Ook in de moderne en postmoderne literatuur duiken hellevaartverhalen op, zij het met eigen specifieke kenmerken. Zo verliest de postmoderne hel steeds meer zijn aparte ruimtelijke en tijdelijke coördinaten. Bekende moderne hellevaartverhalen zijn Under the volcano (M. Lowry, 1947), Descent into hell (Ch. Williams, 1937) en 2666 (R. Bolaño, 2009). In de Nederlandse literatuur behandelen o.m. S. Vestdijk en W. Brakman het topos in respectievelijk De kellner en de levenden (1949) en Inferno (1991). \nTot de vaste ingrediënten van de literaire hellevaarten behoren o.m. de ruimtelijke afbakening van de hel of onderwereld, de toegangspoort en de beschrijving van de bewoners van de onderwereld. In de christelijke hellevaartliteratuur wordt tevens veel aandacht besteed aan zonde en straf. Naast deze statische elementen is er ook steeds het motief van de tocht, ook wel katabasis (Gr. afdaling) genoemd. De held bezoekt immers, al dan niet vergezeld van een gids, de onderwereld, waarna hij (veranderd) naar de wereld van de levenden terugkeert. \nVervaeck (2006) kent aan de hellevaart verschillende functies toe. Naast de epistemologische en moraliserende functie onderscheidt hij verder een politieke, een psychologische en een poëticale functie. De hellevaart brengt de personages en de lezer op de eerste plaats een zekere kennis of voorstelling bij over het leven na de dood, naast inzicht in het kwaad. In de prototypische christelijke literatuur wordt het systeem van goed en kwaad niet geproblematiseerd. Dat gebeurt wel in de (post)modernistische literatuur waar het onderscheid tussen goed en kwaad niet langer gegarandeerd wordt en waar ook de keuzevrijheid van de mens in twijfel wordt getrokken. Wanneer de grens tussen goed en kwaad vervaagt, verdwijnt ook de moraliserende functie. Wordt de onderwereld een afspiegeling van de maatschappij, dan krijgt de hellevaart meestal ook een politieke en maatschappijkritische dimensie. Dante plaatst bijv. een groot aantal politieke en geestelijke machthebbers in de hel en spreekt op die manier impliciet een oordeel over hen uit. Vanuit de psychoanalyse wordt de reis naar de onderwereld eerder psychologisch geduid als een verkenning van de eigen binnenwereld. De hellevaart wordt dan gezien als een initiatie van de held of een geëigend middel om een transformatie (metamorfose) te bewerkstelligen. Ten slotte kan de onderwereld ook symbool staan voor de collectieve of persoonlijke inspiratiebron van de kunstenaar die, zoals Orpheus, afdaalt naar de onderwereld op zoek naar zijn muze (zie in dit verband orfische gedichten).
********Literair-conventionele beschrijving van de geliefde c.q. de vrouw in de petrarkistische poëzie (petrarkisme). Het portret is geënt op dat van Laura zoals bezongen door Petrarca in de sonnetten van zijn Canzoniere. Ook in de Nederlandse literatuur komt men (elementen van) deze standaardbeschrijving tegen, o.a. bij Van der Noot en Hooft, maar ook de sonnettenkrans van Perk voor Mathilde is er duidelijk op geïnspireerd. Een zuiver voorbeeld is het volgende sonnet uit Justus de Harduwijns De weerliicke liefden tot Roose-mond:\n\nUw' ooghen, Roose-Mond, doen my vlammigh ontsteken\nU blond-vergulden hair verwerrent mijn ghemoedt\nU schoon-besneden hant vercruypen doet mijn bloedt\nEn u soet-wijse spraeck doet mijn sinnen door-leken.\nUw' ooghen sijn by t'licht der sterren wel gheleken\nU blond-vergulden hair de Sonn' benijden moet\nUw' handt aen t'wit yvoor en t'marmer schande doet\nEn u soet-wijse spraeck can stael en yser breken.\nUw' ooghen zijn mijn vier u hair is mijnen bandt\nMijn leven en mijn doot staen t'saemen in u handt\nEn u soet-wijse spraeck is my een herte-braecke.\nSiet hoe ick ben bestelt die noynt rust en beseef:\nSedert dat Cupido in mijn ionck herte schreef\nUw' ooghen u blond hair u handt u soete spraecke.\n(1613
********Literaire beweging in Vlaanderen aan het einde van de 19de eeuw, genoemd naar het tijdschrift Van Nu en Straks (1893-1901, met een onderbreking in 1895). Zoals bij De Nieuwe Gids in Nederland (Tachtigers) was de breuk met de traditie een belangrijke factor. De oprichters, A. Vermeylen, E. de Bom, C. Buysse en P. van Langendonck, wilden een avant-gardetijdschrift creëren dat ruimte zou bieden aan diverse opvattingen en overtuigingen, dat internationaal gericht zou zijn en dat niet uitsluitend literaire bijdragen zou bevatten. Het tijdschrift stond in grote mate open voor de andere kunsten (cf. de artistieke grafische verzorging) en had een sterk buitenartistiek engagement. De eerste reeks bevatte, naast het niet zo belangrijke creatieve werk, opstellen over sociale en wijsgerige onderwerpen, zoals het anarchisme, de vrijzinnige moraal, de Vlaamse Beweging. De soberder uitgegeven tweede reeks, na 1896, bevatte meer literair hoogstaand werk, o.a. van de hand van H. Teirlinck, K. van de Woestijne, S. Streuvels en F. Toussaint. Fundamentele meningsverschillen binnen de redactie (Van Langendonck stond bijv. als katholiek tegenover de vrijzinnige Vermeylen) zorgden voor heel wat wrijvingen. Dat heeft zeker niet kunnen beletten dat de Van Nu en Straksers een belangrijke vernieuwende en verruimende invloed hebben gehad op het Vlaamse geestesleven van rond de eeuwwisseling.\n\n\n\n\n\n\n\nOmslagtekening van Henry van der Velde voor het tijdschrift Van Nu en Straks (1893). [bron: A.G.H. Bachrach e.a. (red.), Moderne Encyclopedie van de Wereldliteratuur, dl 10 (19842), p. 56].
********Literaire teksten hetzij expliciet geschreven voor jongeren, hetzij door volwassenen als uiterst ‘geschikt’ bevonden voor jonge lezers. Het beeld dat de volwassene heeft van de jeugdige, zal de inhoud en de vorm van de jeugdliteratuur in sterke mate bepalen. Jeugdliteratuur verwijst in ruime zin zowel naar kinderliteratuur als naar adolescentenliteratuur (adolescentenroman). In enge zin refereert de term aan literatuur voor de leeftijdsgroep van 12- tot 16-jarigen. Ook in andere taalgebieden hanteert men twee benamingen: Kinderliteratur/Jugendliteratur, littérature enfantine/littérature de jeunes, children’s books/juvenile fiction, enz.\nOver wat men geschikt of ongeschikt acht voor de jeugd is door de eeuwen heen een groot verschil van opvatting te constateren. Tot ver in de 19de eeuw overheerste de opvatting dat kinderliteratuur overwegend educatief moest zijn om de jeugd zo snel mogelijk tot volwassenheid te vormen. Dat kinderen uitsluitend voor hun plezier lezen is een 20ste-eeuwse verworvenheid.\nBijzondere aandacht voor het fenomeen jeugdliteratuur ontstond pas in de 18de eeuw onder invloed van pedagogische vernieuwingen (J. Locke, J.J. Rousseau, de Filantropijnen). Voor die tijd vormde het leesonderwijs een belangrijke stimulans voor de jeugdlectuur: abecedarium-2, hanenboeken e.d. Bijbelverhalen en catechismusboeken ondersteunden de godsdienstige opvoeding. Instructieve teksten zoals de ‘Zendbrieven’ gaven het savoir-vivre door
********Literaire teksten in of als bijlage bij almanakken uit de 17de en 18de eeuw waarin geschreven wordt over allerlei vormen van neuzen, doorgaans met karikaturale afbeeldingen daarvan. In de Nieuw Worckumer Almanach (1718) uit Leeuwarden wordt een katern gevuld met zo'n type tekst: Neusboekje, Van Mannen, Vrouwen, Vrijers en Vrijsters, waarin men sien kan, wat yder voor sijn Neusgelt moet geven. De teksten worden vergezeld door houtsneden van allerlei afzichtelijke neuzen. Alle soorten neuzen passeren in deze teksten de revue: drankneuzen, pokdalige neuzen en vooral syfilisneuzen. Daarmee werd kritiek geventileerd op ontuchtig of losbandig gedrag. \n\n\n\n\n\n\n\nTitelpagina van een ‘neusboekje’ uit de Nieuw Worckummer Almanach (1718). [bron: A.J. Schuur, ‘Over twee achttiende eeuwse ‘neusboekjes’’ in Spektator 8 (1978-1979), 3-4, p. 104].
********Literatuur die in de eerste plaats een wereldbeschouwing (Du. Weltanschauung) wil brengen en hieraan het gehele werk ondergeschikt maakt. Vooral in de Duitse literatuur komen zulke ‘filosofische’ literaire werken vaak voor. Zo spreekt men bijv. van ideeënballade (Goethe, Schiller, Uhland), ideeëndrama (Lessing, Sartre), ideeënlyriek (Hölderlin, Novalis, Rilke) en ideeënroman (Thomas Mann). In de Nederlandse literatuur kan men een aantal romans van bijv. W.F. Hermans en F. Kellendonk tot het genre rekenen. Zie ook conte philosophique, engagement, idee, probleemroman, tendensliteratuur.
********Literatuur die inhoudelijk bepaald wordt door het feit dat er een beschrijving in wordt gegeven van de levensomstandigheden en problemen van de minder bedeelde klassen van de samenleving met de bedoeling aandacht te vragen voor die bevolkingsgroepen om verbetering te brengen in hun positie (engagement). Doorgaans spreekt men van sociale literatuur wanneer er geen duidelijk politiek (socialistisch, communistisch of liberaal) standpunt in wordt ingenomen. Dat maakt het begrip sociale literatuur minder tijdgebonden waardoor men van dit soort literatuur dan ook in de gehele literatuurgeschiedenis voorbeelden kan aanwijzen. Bovendien komt sociale literatuur in allerlei vormen voor, zowel in poëzie (vgl. sociaal lied), in proza als in drama.\nNiettemin kan men in de 19de eeuw, met de opkomst van het fabrieksproletariaat en de verpaupering in de grote steden, een sterke toename van dit type literatuur constateren. Zo wordt het werk van Charles Dickens tot de sociale literatuur gerekend en in het Nederlandse taalgebied dat van J.J. Cremer met Anna Rooze (3 dln, 1868) en de Betuwsche novellen (2 dln, 1856), maar vooral zijn voordracht Fabriekskinderen (1863). Ook een novelle als Blaauwbes, Blaauwbes! (1845) van E.J. Potgieter kan als voorbeeld gelden. Voor deze 19de eeuwse literatuur zijn echter de aanduidingen poëtisch realisme of idealistisch realisme (realisme-1) gangbaar geworden.\nMet de opkomst van het marxisme en het socialisme ontstaat steeds nadrukkelijker een situatie waarin auteurs ook politiek stelling gaan nemen. Dat leidt ertoe dat men het werk van veel marxistisch georiënteerde auteurs eerder zal gaan aanduiden met de term socialistisch realisme, terwijl het werk van arbeiders zelf proletarische literatuur genoemd wordt.
********Literatuur die wordt gekenmerkt door de beschrijving van een bepaalde landelijke streek (regionalisme) en de bewoners daarvan (vandaar ook de vaak gebruikte benaming 'heimatliteratuur' uit Du. Heimat = geboortestreek). De nadruk ligt daarbij op het eigene van de beschreven regio, waarbij de sociale verhoudingen binnen een kleine gemeenschap de hoofdrol spelen, maar ook dialect en folklore die de eigen aard van de streek tot uitdrukking brengen (provincialisme), al is het maar vanwege de couleur locale. Ook de wisselwerking tussen mens en omgeving krijgt in deze regionale literatuur een sterk accent.\nEr zijn allerlei grensgevallen in de literatuur aanwijsbaar die weliswaar de genoemde kenmerken bezitten, maar desondanks niet of niet uitsluitend tot de streekliteratuur gerekend worden. Vaak is er dan sprake van een problematiek die het typisch streekgebondene overstijgt (bijv. John Steinbecks The grapes of wrath, 1939 of Richard Llewellyns How green was my valley, 1939). Veel streekromans zijn tevens familieromans waarin het conflict van de generaties zich afspeelt in een milieu van boeren, landarbeiders of andere regionale beroepsgroepen.\nDe streekliteratuur bestaat voornamelijk uit streekromans, maar andere vormen komen evenzeer voor, zoals novelle, verhaal of poëzie. Het genre is evenmin aan een bepaalde tijd gebonden, al wordt de term vooral gebruikt voor de sinds de 19de eeuw tot bloei gekomen streekromans en –novellen. In het buitenland zijn in de periode tussen romantiek en naturalisme voorbeelden te vinden bij J. Gotthelf (Bauernspiegel, 1837) en G. Sand (La petite Fadette, 1848). De dorpsnovellen van Hendrik Conscience en van J.J. Cremer gaven nog een romantisch en geïdealiseerd beeld van de samenleving op het platteland. Later zou dat beeld realistischer worden, mede onder invloed van het naturalisme. Na 1900 ontstaat door toenemende verstedelijking en het verzet tegen de als decadent ervaren grotestadsmentaliteit een nieuwe stroom regionale literatuur die een groot lezerspubliek trekt. In verband met deze tweede golf van streekliteratuur kunnen de namen genoemd worden van E. Wiechert, R. Bazin, J. Giono, C.F. Ramuz, S. Reymont e.v.a. Belangrijke Nederlandstalige auteurs van streekliteratuur zijn dan Stijn Streuvels (De Vlaschaard, 1907), Felix Timmermans (Pallieter, 1916), Ernest Claes (Wannes Raps, 1926), Herman de Man (Het wassende water, 1926), Antoon Coolen (Peelwerkers, 1930), Anne de Vries (Bartje, 1935).\nDoor het gebruik van streektaal is er verwantschap met de dialectliteratuur, maar dit laatste type literatuur wordt gewoonlijk gedefinieerd naar locale herkomst en niet naar inhoud.
********Literatuur van Keltische oorsprong, hoofdzakelijk terug te vinden op de Britse eilanden. De Kelten, een Indo-Germaanse stammengemeenschap, waren over Europa verspreid. De continentale Kelten werden geromaniseerd en later door de Germanen overwonnen. Er is van hen geen literatuur bewaard. De insulaire Kelten konden wel gedeeltelijk hun taal bewaren. Men onderscheidt Gaelisch met als varianten Iers- en Schots-Gaelisch, en anderzijds de talen die zich hebben ontwikkeld uit het Brits, te weten Kymrisch of Welsh, Cornisch en Bretons. In de Keltische beschaving speelt de kaste van de druïden (leraren met priesterlijke functies) een belangrijke rol naast de filid, dichters-leraren die de orale literatuur doorgaven. Na de komst van het christendom namen priesters de rol van de druïden over
********Literatuur wordt ter onderscheiding van de plastische kunsten een tijdskunst of temporele kunst genoemd omdat haar materiaal bestaat uit taal, d.w.z. woorden die op elkaar volgen in de tijd (leestijd, verteltijd of tijd van realisatie genoemd). Met die opeenvolging van woorden wordt daarenboven een tijdsverloop of tijdsbewustzijn opgeroepen (de tijd binnen het werk). Beide tijdsverlopen kunnen zich op verschillende manieren tot elkaar verhouden en de aard van een literair werk mee bepalen. In de specifieke realisaties van die verhouding heeft men zelfs gemeend (vgl. ook ruimte) een criterium voor de diverse genres te vinden:\n- tijdsdekking in de dramatiek: de tijd binnen het werk loopt parallel aan de tijd van realisatie van de tekst
********Literatuuropvatting die gebaseerd is op uitlatingen van Marx, Engels en Lenin over literatuur en realisme-2 en die uiteindelijk werd vastgelegd op het Russische schrijverscongres van 1934 in een door de Communistische Partij algemeen gedragen standpunt. Die opvattingen over literatuur zijn door Marx en Engels maar terloops en summier geformuleerd. Het duidelijkst op dit punt is wellicht nog Engels geweest in zijn brief aan Margaret Harkness: \nRealisme betekent, mijns inziens, behalve waarheidsgetrouwheid van de details, ook de getrouwe weergave van typerende (typische) karakters onder typerende (typische) omstandigheden. (april 1888)\nDe nadruk ligt in dit citaat op het typerende dat uit de werkelijkheid zal moeten worden afgeleid en dat door latere interpretatoren steeds opnieuw zal worden aangewezen als het meest elementaire beginsel van het socialistisch realisme. Personages moeten bijv. typerend (= representatief) zijn voor de klasse waartoe zij behoren en hun handelingen dienen plaats te vinden in de typerende omstandigheden van een bepaald historisch moment in de ontwikkeling van de maatschappij. Bij Lenin komt de literatuur steeds meer terecht in een partij-ideologisch kader: ‘De literaire werkzaamheid moet een bestanddeel worden van het georganiseerde en planmatige, verenigde sociaal-democratische partijwerk’. Ook bij hem blijkt de partij het meest gediend met de beschrijving van typerende verschijnselen die iets laten zien van de wetmatigheid van sociale ontwikkelingen.\nIn de praktijk hebben deze opvattingen geleid tot het uitsluiten en onderdrukken van tal van literaire ontwikkelingen, zoals bijv. die van het modernisme (Chlebnikov, Majakowski e.a.) en van het Russisch formalisme. Alleen propagandistische literatuur met een positieve held, functionerend in de strijd voor socialistische vooruitgang, kon als socialistisch-realistisch worden gewaarmerkt. Pas nadat de communistische partij in de Sovjet Unie haar totalitaire structuur had verkregen (rond 1927) en daarmee vrijwel alle levensgebieden in haar greep kreeg, werd ook de literatuur onderworpen aan de eisen die de partij eraan stelde. Op enkele schrijverscongressen kreeg het socialistisch realisme steeds meer een voorschrijvende functie. Het begrip socialistisch realisme werd pas in 1932 door I. Gromski op het schrijverscongres van 1932 ingevoerd, ongeveer gelijktijdig met Stalins formulering over de schrijver als ´ingenieur van de menselijke ziel´. Op het schrijverscongres van 1934 in Moskou werd het socialistisch realisme als volgt gedefinieerd:\nHet socialistisch realisme, dat de essentiële methode is van de Russische literatuur en literaire kritiek, verlangt van de kunstenaar waarheidsgetrouwe, historisch concrete weergave van de werkelijkheid in haar revolutionaire ontwikkeling. Waarheidsgetrouwheid en historische concreetheid in de weergave door de kunstenaar moet verbonden worden met de ideologische levenshouding en opvoeding van de werkenden in de geest van het socialisme.\n(A. Tertz, On socialist realism, 1965, p. 148).\nAanpassing aan deze normen – en soms zelfs de adaptatie van vroeger werk – kenmerkt de ontwikkeling van de literatuur in de hierop volgende jaren in de Sovjet Unie. In feite werd de literatuur hiermee in dienst gesteld van de partij. Waarheidsgetrouwe voorstelling moet leiden tot een verklaring van en oordeel over de beschreven werkelijkheid vanuit een marxistisch-leninistische beschouwingswijze en moet tevens de onontkoombaarheid van de toekomstige sociale ontwikkelingen in positieve zin beschrijven. Men spreekt in het Westen dan ook van ‘vulgair-marxisme’ vanwege het propagandistische karakter van deze literatuur. Niettemin werd dit Sovjetrussische standpunt over literatuur ook door de communistische partijen in het Westen lange tijd gehuldigd. Toch mag men dit standpunt niet identificeren met het communisme als zodanig. Er zijn tal van communisten geweest die zich tegen deze literatuuropvatting hebben afgezet en die gezocht hebben naar socialistische alternatieven. In dit verband moet de methodendiscussie genoemd worden die gevoerd werd door Lukàcs, Brecht en Adorno. Brecht huldigde de opvatting dat men niet naar het verleden moest kijken, maar vooruit. Hij was een voorstander van een modernistische reactie op de bestaande werkelijkheid. Ook Adorno was een voorstander van moderne technieken in de literatuur, omdat die beter dan de bestaande literaire technieken de tekortkomingen van de samenleving konden blootleggen. Maar ook binnen de Sovjet Unie bestond kritiek op het voorgeschreven socialistisch realisme. De schrijver Andrej Sinjavski (pseudoniem van Abraham Terts) wees op de impliciete strijdigheid van een realismeopvatting die zowel de werkelijkheid als uitgangspunt heeft als de toekomstige heilstaat moet beschrijven. Na het 20ste Communistische Partijcongres schreef hij het essay Wat is socialistisch realisme? (Nederlandse vertaling 1971), waarin hij de parallellie met het classicisme aanwees en waarin hij een pleidooi hield voor het groteske en fantastische. Het kwam hem met zijn andere geschriften op zeven jaar dwangarbeid te staan wegens anti-Sovjetpropaganda.\nIn Nederland en België heeft het socialistisch realisme nauwelijks een rol van betekenis gespeeld in de literatuur. Wel in de literaire discussie. In tijdschriften als Nu en Links Richten kan men iets van de opvattingen over het socialistisch realisme terugvinden, maar in zijn extreme vorm is het ook daar nooit toegepast. Tijdens de democratiseringsperiode van de jaren ’70 speelde het begrip een rol in de theoretische debatten aan de universiteiten over literatuursociologie en de materialistische literatuurtheorie als methode. 
********Liturgische lofzang in dialoogvorm met als thema de verrijzenis van Christus. Het genre, ook paastrope genoemd, ligt mede aan de basis van het liturgisch drama, inzonderheid van het paasspel. Bijv. Victimae paschali laudes (11de eeuw), Krist ist erstanden (12de eeuw). Een modern paasgezang in notatie voor klaverskribo is het in partitavorm geschreven Jezus leeft en wij met hem uit 1995. Zie ook sequentia. 
********Losse groep invloedrijke intellectuelen, waaronder Virginia Woolf en E.M. Forster (romanciers), V. Bell en R. Fry (kunstcritici), L. Strachey (biograaf), J.M. Keynes (econoom), L. Woolf (politicoloog). De groep werd genoemd naar de Londense wijk waar men van 1907 tot in de jaren 30 samenkwam om te discussiëren over esthetische, filosofische en maatschappelijke kwesties. Ook T.S. Eliot en B. Russell stonden in contact met deze ‘groep’ die zich nooit als zodanig heeft willen profileren. Naast vriendschaps- en verwantschapsrelaties waren bindende factoren: vorming aan de universiteit van Cambridge, beïnvloeding door de filosoof G.E. Moore, nogal aristocratische, ‘elitaire’ inzichten in cultuur en maatschappij, estheticistische en intellectualistische opvattingen.
********Lyrisch onderdeel van een drama bestaande uit een tekst die veelal in versregels is geschreven. De tekst wordt voorgedragen (declamatie) door een groep, dikwijls onder leiding van een ‘dirigent’. De term ‘spreekkoor’ duidt soms ook deze groep aan. Een specifieke vorm is de rei-1 in de tragedie. In de 20ste eeuw is het B. Brecht die spreekkoren in zijn theaterwerk opnam. In de Nederlandse letterkunde is het spreekkoor (soms tot twee personen beperkt) gebruikt in het lekenspel.
********Lyrische dichtvorm uit de tijd van de rederijkers, niet bedoeld om gezongen te worden, vaak met een sterk didactische inslag. Het refrein (ook referein) lijkt in veel opzichten op de rederijkersballade (ballade-2)
********Machine voor het vervaardigen van drukwerk. Vanaf de 15de tot de 18de eeuw was de pers van hout en werd met de hand bediend. De constructie van de ijzeren handpers begin 19de eeuw (de Stanhope-pers) had als voordeel dat een gehele drukvorm (binnenvorm, buitenvorm) in één trek vervaardigd kon worden en niet meer in twee halen afgedrukt moest worden: dit betekende dus een grotere productiviteit. De machinale degelpers is tot op heden in gebruik gebleven. Eveneens begin 19de eeuw doet de snelpers zijn intrede. Deze door stoomkracht aangedreven cilinderpers betekent een grote omwenteling voor de werkwijze in de drukkerij die vier eeuwen lang nauwelijks gewijzigd was: door de veel snellere werking van de machinepers komen correcties op de pers (correctie op de pers) niet meer zo vaak voor. Hoewel de gehele oplage in principe in één keer afgedrukt wordt, blijkt collationeren van exemplaren binnen één druk voor boeken van na ± 1800 soms toch varianten op te leveren. De nieuwe drukmethoden via foto-offset-platen laten ook weer gemakkelijk wijzigingen toe bij het vervaardigen van nieuwe oplagen zonder dat dit altijd naar behoren verantwoord wordt.\nVoor het afdrukken van diepdruk was een aparte plaatpers vereist. Lang niet alle drukkerswerkplaatsen beschikten over beide typen persen zodat boeken met diepdrukillustraties vaak op twee verschillende locaties vervaardigd moesten worden door twee samenwerkende drukkers-uitgevers.\n\n\n\n\n\n\n\nEen ijzeren Stanhope-handpers in werking (1850). [bron: Bibliopolis]
********Marinisme is de aanduiding voor de Italiaanse maniëristische stroming (maniërisme) in de 17de eeuw (vandaar ook de term secentismo) van de navolgers van Giovanni Battista Marino of Marini (1569-1625). Marino is uitermate gericht op de technische vaardigheid
********Marskramers, kramers, venters, colporteurs of omlopers zijn ambulante handelaren die voorzien van een korf (mars) huis aan huis hun koopwaar aanbieden. Zeker in het verleden hebben zij, vooral op het platteland, een belangrijke rol gespeeld bij de distributie van bepaalde producten van de drukpers, zoals blauwboekskens, almanakken, pamfletten, dagbladen, kortom wat gewoonlijk aangeduid wordt als triviaalliteratuur, waaronder ongetwijfeld ook clandestiene literatuur. Dat het een wijdverbreid verschijnsel was, bewijzen de vele rekesten van boekverkopersgilden aan de plaatselijke overheden waarin maatregelen gevraagd worden tegen de marskramers, alsmede het voorkomen van tal van kramers in de beeldende kunst en in de literatuur. Zo kan men kramers tegenkomen in kluchten vanaf de middeleeuwen tot ver in de 18de eeuw, o.a. in die van Cornelis Everaert, Nicolaes Biestkens, G.C. van Santen, G.H. van Breughel (Een cluchte van eenen cramer hebbende te coop veelderley drollighe liedekens
********Men spreekt van doorlooptheater (ook wel aangeduid met de Engelse term ‘walkthrough’) wanneer er sprake is van een repetitie waarbij alleen de belangrijkste elementen van een stuk m.b.t. choreografie, interactie tussen spelers en eventueel publiek, etc. worden besproken en uitgeprobeerd dan wel geoefend. De acteurs werken dergelijke repetities af zonder opmaak en toneelkleding om mogelijke problemen bij de opvoering op te lossen, onderlinge reacties te toetsen en toneelopstellingen uit te proberen.\nEen aardig verslag van zo’n doorloopvoorstelling is gegeven van de repetitie van het Feyenoordstuk Hand in hand (2008) met echte supporters als acteurs en gespeeld in Varkenoord te Rotterdam. 
********Met broodletter of boekletter wordt de letter aangeduid waaruit de tekst van een boek gezet wordt. Aan de broodletter worden meer eisen gesteld ten aanzien van een goede leesbaarheid dan aan de lettertypen die bijvoorbeeld gebruikt worden in het voorwerk of nawerk van een publicatie. Omdat het leesonderwijs op de scholen tot diep in de 18de eeuw gericht was op de gotische letter (littera textualis), treft men die – zeker in populair drukwerk – in het Nederlands tot in de 19de eeuw als broodletter aan. Voor boeken in de Romaanse talen geldt de romein als de broodletter. 
********Met byronic stanza bedoelt men de ottava rima, d.i. berijmd octaaf, een oudere strofevorm die werd beoefend door de Engelse romantici, o.a. door de Engelse dichter Lord Byron (1788-1824) in zijn narratieve gedichten. Zie ook byronisme. 
********Met de ‘middeleeuwen’ bedoelt men de periode uit de westerse geschiedenis van ca. 500 tot ca. 1500, doorgaans begrensd door de val van het West-Romeinse rijk (476) en de ontdekking van Amerika (1492), of, ruimer geformuleerd, de periode tussen de klassieke oudheid en de renaissance. Anderen laten het eindpunt van de middeleeuwen samenvallen met de uitvinding van de boekdrukkunst (ca. 1455). In tegenstelling tot cultuurhistorische termen als barok en renaissance (waarmee we dan veeleer een kunst- of levensstijl bedoelen) is de term middeleeuwen vooral een aanduiding voor een historische periode. De chronologische grenzen zijn overigens niet nauwkeurig af te bakenen: naar gelang van het religieuze, culturele, politieke of economische uitgangspunt kan men ze steeds verleggen. Bovendien kunnen nationale verschillen erg groot zijn: de eerste humanisten vinden we reeds in Italië rond 1330, terwijl men er elders nog 300 jaar op moet wachten (humanisme). De term middeleeuwen (‘medium aevum’) had oorspronkelijk een uitgesproken pejoratieve betekenis. De eerste gebruikers ervan waren de Italiaanse humanisten, die ijverden voor het herinvoeren van het zuivere Latijn en de klassieke esthetische waarden. De periode waarin die idealen vervormd waren, werd beschreven als een duistere tijd. Petrarca sprak in 1373 reeds van eeuwen van ‘tenebrae’ (duisternis) tussen de schitterende antieke beschaving en de eigen ‘nieuwe’ tijd. De periode daartussen (‘media tempestas’) zou zijn gekenmerkt door verval en barbaarsheid. Hoewel de wetenschappelijke kijk op de middeleeuwen nu grondig is veranderd, heeft de term middeleeuws in het dagelijkse gebruik nog vaak de bijbetekenis ‘primitief’ en ‘barbaars’.\nIn de Nederlandse literatuurgeschiedenis wordt voor de middeleeuwen gewoonlijk de volgende indeling gehanteerd: vroege middeleeuwen (ca. 1150-1300), late middeleeuwen (ca. 1300-1450) en rederijkerstijd (ca. 1450-1575). Voor de literatuurgeschiedenis in het algemeen laat men de middeleeuwen gewoonlijk beginnen met de vroegste teksten uit de cultuurgeschiedenis die in de volkstaal zijn overgeleverd
********Met de opkomst en verspreiding van het gedrukte boek ontstaat de behoefte teksten te produceren die niet uitsluitend bestemd zijn voor voordracht, maar ook gebruikt kunnen worden om zelfstandig, individueel gelezen te worden. Zo geeft Gerard Leeu in Gouda in 1479 een prozabewerking van de Reynaert uit en in hetzelfde jaar verschijnt bij hem de Historien van Troyen in proza. Dergelijke prozabewerkingen streefden niet alleen een betere leesbaarheid na, maar werden ook geafficheerd als 'minder leugenachtig', omdat rijm beschouwd werd als 'dwingend tot fabuleren'. \nAl spoedig werden deze teksten gevolgd door prozabewerkingen van de middeleeuwse ridderromans, die als prozaroman een nieuw publiek vonden.\nMaar ook in de moderne literatuur worden op rijm geschreven teksten bewerkt tot prozateksten. Zo vervaardigde bijv. E. Frank in 1997 een prozabewerking van de Beatrijs voor de jeugd.\nMen spreekt in dat verband ook wel van ontrijming of prosificatie. 
********Met de term ‘atonaal’, afkomstig uit de muziekwetenschap, wordt aangegeven dat een muziekstuk is gecomponeerd zonder een vaste grondtoon. Naar analogie met de atonaliteit in de muziek breekt de zgn. atonale poëzie resoluut met conventionele verwachtingen i.v.m. ritme, rijm en eufonie meer in het algemeen. Ook semantische en syntactische voorschriften worden principieel met voeten getreden. Het dadaïstische Lautgedicht (dadaïsme) is een consequente vorm van atonale poëzie: de vervorming op elk niveau is hier de norm.\nIn specifiek literair-historische zin wordt de term als aanduiding voor de poëzie der Vijftigers gebruikt. De benaming is hier afkomstig van de geschiedenismakende bloemlezing Atonaal (1951) van Simon Vinkenoog, waarin de volgende experimentele dichters voorkomen: Lucebert, R. Campert, H. Andreus, P. Rodenko, H. Lodeizen, J. Hanlo, S. Vinkenoog, G. Kouwenaar, H. Claus en J. Elburg. Een bekend atonaal gedicht is Jan Hanlo’s 'Oote' (1952), waaruit een fragment:\nOote oote oote\nBoe\nOote oote\nOote oote oote boe\nOe oe\nOe oe oote oote oote\nA\nA a a\nOote a a a\nOote oe oe\n(J. Hanlo, VG, 1970, p. 79)
********Met de term klassieke oudheid bedoelt men een periode (periodisering) in de Westerse geschiedenis vanaf ongeveer 600 v. Chr. tot ca. 500 n. Chr. Het begin valt samen met een hoge culturele bloei in Griekenland en Rome (filosofie, literatuur, theater, beeldhouwkunst, geschiedschrijving, architectuur, recht, enz.). Als eindpunt wordt gewoonlijk het jaar 476 vooruitgeschoven, namelijk de val van het West-Romeinse Rijk, dat meteen een andere periode, de (vroege) middeleeuwen, inleidde. Deze periode is heel belangrijk geweest voor het Westerse denken in het algemeen en speciaal ook voor de literaire cultuur. Latere stromingen zoals de Renaissance en het Classicisme hebben er zich rechtstreeks op geïnspireerd, maar ook in andere periodes is de doorwerking van de klassieke oudheid niet te overschatten. De studie van die periode en haar doorwerking wordt behartigd aan de departementen 'klassieke studies' van vele universiteiten en vindt in het Nederlandse taalgebied zijn weerslag in het populairwetenschappelijke tijdschrift Hermeneus (1928-) van het Nederlands Klassiek Verbond.
********Met deze term worden soms diegenen aangeduid die het vrije vers toepassen, of het gebruik hiervan propageren.
********Met deze term, ontleend aan de Duitse literatuurwetenschap, wordt de analyse aangeduid van die tekstelementen die als empirisch beschrijfbaar worden beschouwd. In die opvatting staat materiële analyse dan vaak tegenover interpretatie enerzijds en receptieonderzoek anderzijds. In het algemeen is men van mening dat het grafische en het klankniveau empirisch beschrijfbaar zijn. Sommigen menen dat dit ook geldt voor het syntactische niveau en zelfs voor het semantische niveau. Het object van deze analyse is het artefact, de tekst in zijn materiële (zintuiglijk waarneembare) aspecten, als zodanig duidelijk onderscheiden van het esthetisch object (het kunstwerk zoals het beleefd wordt door de recipiënten).\nDe overgang van materiële analyse naar interpretatie ligt daar waar de onderzoeker de uitkomsten van zijn analyse gebruikt voor het doen van plausibele voorstellen over de betekenis van de tekst in ruimere zin, d.w.z. inclusief de functies van de beschreven vormen (eigenschappen en relaties).
********Met het oog op een juiste exegese van de Bijbeltekst ter vaststelling van de geloofsinhoud kwam al vroeg een Bijbelse hermeneutiek tot stand die ook de ontwikkeling van de literaire interpretatie blijvend zou beïnvloeden. Daarbij ontwikkelden zich vier mogelijke benaderingen die richting gaven aan de Bijbelexegese:\n1.      In een letterlijke (historische) lezing tracht men de oppervlaktebetekenis van de tekst, zoals die door de auteur is bedoeld, te achterhalen: de zgn. sensus litteralis.\n2.      De tropologische of morele interpretatie geldt als richtlijn voor het menselijk handelen: de sensus moralis.\n3.      De allegorische (theologische) leeswijze is erop gericht om de symbolische betekenissen die onder de oppervlakte van de tekst verborgen liggen bloot te leggen: de zgn. sensus allegoricus. Daarbij wordt vaak een typologische relatie gelegd tussen het Oude en Nieuwe Testament.\n4.      In de anagogische (eschatologische) leeswijze wordt gezocht naar de spirituele betekenis van de tekst in het licht van leven, dood, laatste oordeel, hemel en hel. Deze wijze van lezen wordt de sensus anagogicus genoemd.\nDezelfde Bijbelpassage kan zo op verschillende niveaus gelezen worden, ook al stonden van het begin af aan in de praktijk de verscheidene interpretatieniveaus in een concurrentiepositie met elkaar. Niettemin was sinds de kerkvaders de aandacht vooral gericht op deze viervoudige zin van de Bijbelteksten, zoals in dit 13de-eeuwse rijmpje tot uiting wordt gebracht:\n            Littera gesta docet, quid credas, allegoria\n\n\n            Moralis, quid agas, quid speras, anagogia.\n\nVanaf de 12de eeuw tot ver in de renaissance was dit viervoudige interpretatieschema wijd verbreid en goed gekend. Het heeft ongetwijfeld invloed uitgeoefend op literaire werken uit die periode (bijv. Roman de la Rose, werk van Chaucer en Chrétien de Troyes of de latere emblematiek en iconologie), maar hoe ver die invloed precies reikt, d.w.z. de mate waarin die werken effectief op vier niveaus werden gecomponeerd, is nu vaak moeilijk te achterhalen.\nTijdens de renaissance en de hervorming kwam de Bijbelinterpretatie in het teken van de tekstkritiek te staan. Men ging op zoek naar handschriften en trachtte via vergelijking het oorspronkelijke woord van God te reconstrueren. De hervorming veroorzaakte ook een breuk in de benadering van protestanten en katholieken. Terwijl deze laatsten veeleer terughoudend waren en een apologische houding aannamen, stimuleerden de protestanten het Bijbelonderzoek. In de 17de eeuw was vooral de historische Bijbelkritiek van R. Simon belangrijk. Hij probeerde op basis van linguïstische, historische, archeologische en geografische gegevens de letterlijke betekenis te reconstrueren, wat hem door de katholieke kerk niet in dank werd afgenomen (bijv. blijkend uit de kritiek van Bossuet). \nIn de 19de eeuw zou de Bijbelinterpretatie belangrijke vorderingen maken: naast de kritische uitgave van Westcott en Hart zijn de Bijbelinterpretaties van Lagrange te vermelden, alsmede de theoretische visie van Schleiermacher, die voor de ontwikkeling van de literaire hermeneutiek van groot belang is geweest.\nIn de 20ste eeuw is vooral de ‘formgeschichtliche Methode’ van Bultmann vernieuwend geweest. Deze protestantse theoloog pleitte voor een grondige analyse van kleine teksteenheden (perikoop) om via inzicht in de vorm en de veranderingen van het tekstmateriaal criteria te ontwikkelen voor de datering. Met deze historisch-kritische aanpak wilde hij de Bijbel ‘ontmythologiseren’, d.w.z. ontdoen van elementen uit de Joodse en Griekse mythologie, zodat de kern van de boodschap, de zin ervan onthuld wordt. Bultmann was sterk beïnvloed door Heidegger en beschouwde de Bijbel als een existentieel-historische realiteit (‘Sitz im Leben’). De teksten van het Nieuwe Testament moeten begrepen worden vanuit het milieu waarin ze zijn ontstaan: de vroege kerk. Zijn werk ligt aan de basis van een kritische bevraging van de traditionele Bijbelinterpretatie (de crisis van het theologisch modernisme). Het antwoord op Bultmanns fragmentarische aanpak kwam van de zgn. 'Redaktionsgeschichte', die opnieuw de eenheid en het specifieke karakter van elk van de vier evangeliën onderlijnt. De laatste decennia heeft men dikwijls de historische benadering verlaten voor een ver doorgedreven actualisering, maar de zoektocht naar de ‘werkelijkheid’ werd nooit helemaal gestaakt. Het Amerikaanse ‘Jesusseminar’ bijv. (N. Wilson, J. Crossan) legt zich volledig toe op de reconstructie van de historische Jezusfiguur.\nDe Bijbelinterpretatie, die vroeger bij uitstek religieus gericht was, doet nu meer en meer een beroep op profane methodes van tekstonderzoek. De invloed van het structuralisme (R. Barthes, A.J. Greimas) op de exegese is zeer groot. De complexe aanpak van Greimas leent zich uitstekend tot de analyse van kleine teksteenheden. De Bijbelinterpretatie werd verder beïnvloed door een materialistische lectuur van teksten, maar ook door de psychoanalyse die verborgen dieptepsychologische mechanismen van de teksten aan het licht brengt (bijv. E. Drewermann). De feministische Bijbellezing wil vooral de eenzijdigheid van een mannelijke benadering bijsturen. 
********Met opzet duister geformuleerde vraagstelling, meestal bestaande uit de omschrijving (eventueel in de vorm van een vertelling) van een begrip, een voorwerp of een gebeurtenis, zodanig dat de luisteraar of lezer uit het meegedeelde, meestal op grond van een vergelijking of woordspeling, het bedoelde zal kunnen opmaken.\nRaadsels of enigma behoren tot de oudste vormen van de poëzie (einfache Formen). De vroegste raadsels vindt men in de oosterse literatuur. Bij de Grieken was het enigma of griphos al sinds Homerus buitengewoon populair en had het een nauwe relatie met de gnomische poëzie (gnomische vormen) en de orakelspreuk
********Metafoor voor het laatste werk dat een kunstenaar voor zijn dood gemaakt heeft. Deze metafoor berust op de volksoverlevering dat de zwaan als hij zijn levenseinde ziet aankomen nog eenmaal prachtig zou zingen. Dat geloof is zeer oud en werd al in de Klassieke Oudheid een literair motief en verspreidde zich over de gehele West-Europese cultuur. Bij Hadewych kan het worden aangetroffen in de Strofische gedichten:\nMen seghet, die swane, als hi die doot\nSmaken sal, dat hi dan singhet\n(ed. De Paepe, 1983, p. 338)\nOok bij Vondel treft men het aan:\nWaer bleef de zwaan,\nDe zwaan, dat vrolijke waterdier [...]\nStervende zingt ze een vrolijk liet\n(WB-ed., dl. 10, 1937, p. 436-437)\nWillem Bilderdijk schreef al 20 jaar voor zijn overlijden een zwanenzang met zijn gedicht Afscheid  (1811) waarin dit motief voorkomt. Ten Kate droeg een zwanenzang op aan Byron, die hij dateerde op Byrons geboortedag 22 januari en diens sterfjaar 1824: ‘Byrons zwanezang’ (J.J.L. ten Kate. Poëzy. Nieuwe bloemlezing, 1880, p. 109). Tegenwoordig kent de term een zeer ruime toepassing en wordt zwanenzang vaak gebruikt voor elke laatste al dan niet kunstzinnige uiting.
********Metamorfoze is het Nederlandse Nationaal Programma voor het Behoud van het Papieren Erfgoed, gefinancierd door het ministerie van OCW. Het betreft een samenwerkingsverband tussen de Koninklijke Bibliotheek en het Nationaal Archief. Het programma heeft tot doel het door versneld autonoom verval bedreigde papieren erfgoed te behouden. Dit is verval dat doorgaat, ook als aan alle voorwaarden voor zorgvuldige bewaring wordt voldaan. Autonoom verval door verzuring komt voor in vrijwel alle papieren documenten (papier) van na ca. 1840. Metamorfoze subsidieert conserveringsprojecten die door erfgoedinstellingen (Bijzondere Collecties) worden uitgevoerd.
********Methode uit de analytische bibliografie om te controleren of exemplaren van een boek van hetzelfde zetsel gedrukt zijn. Schuin over een pagina wordt een liniaal gelegd van een bepaald, willekeurig te kiezen, punt bovenaan naar een dito punt ergens onderaan. Een aantal letters en/of tekens die door de (denkbeeldige) lijn gesneden worden, wordt genoteerd. Vervolgens wordt in de te collationeren exemplaren een liniaal gelegd tussen dezelfde punten als in het uitgangsexemplaar. Snijdt de lijn dezelfde letters en tekens, dan kan geconcludeerd worden dat alle gecontroleerde exemplaren van hetzelfde zetsel gedrukt zijn, dus tot dezelfde druk behoren. Het spreekt vanzelf dat de schuine-lijntest op een aantal plaatsen in een boek uitgevoerd moet worden, bij voorkeur in iedere drukvorm.\nDeze methode wordt nauwelijks (meer) toegepast omdat ze erg omslachtig is. Veel eenvoudiger en minstens even doeltreffend is de controle van de posities van katernsignaturen (katernsignatuur).
********Middeleeuws gebedenboek voor zowel leken als geestelijken, gebaseerd op de Romeinse dagindeling in perioden van drie uren: de getijden. Rond middernacht had men de metten, om drie uur de lauden, om zes uur de primen, om negen uur de tertsen, om twaalf uur de sexten, om drie uur 's middags de nonen, om zes uur na de middag de vespers en om negen uur 's avonds de completen. Het was de bedoeling dat op al deze uren werd gebeden. In tegenstelling tot het breviarium had het getijdenboek geen liturgische functie. Ze bevatten doorgaans een kalender, de evangelieperikopen, de getijden van Onze-Lieve-Vrouw, Passie en Heilige Geest, de boetepsalmen, de dodenvigilie, diverse litanieën en gebeden.\nAanvankelijk waren de getijdenboeken alleen in het Latijn beschikbaar. De oudste stammen uit de 11de eeuw, maar al spoedig werden ze vertaald in de volkstaal
********Middeleeuws vraag- en antwoordspel over de liefde, behorend tot de hoofse literatuur. Het koningsspel zou bedacht zijn door Margriete van Limborch, zoals te lezen is in het 11de boek van de Roman van Heinric en Margriete van Limborch (ca. 1300, ed. Van den Bergh, 1846-47
********Middeleeuwse dichtvorm waarin een spreuk wordt gegeven in een zesregelig gedichtje met het rijmschema aabccb. De opbouw is meestal tweeledig, beginnend met ‘wie dit of dat’ gevolgd door een pointe of levensles.\nHet genre is oorspronkelijk Frans (Les proverbes du vilain, 12de eeuw), maar spreukstrofen werden veelvuldig in het Middelnederlands geschreven, o.m. door Jacob van Maerlant en Hadewijch, zoals de volgende spreukstrofe:\nVriende met trouwen,\nSolaes in rouwen, \nEnde doecht daer bi – \nDie dit can crighen\nMach hem wel scriven\nVan sorghen vri.\n(F. van Oostrom, Wereld in woorden, 2013, p. 125)
********Middenstandspoëzie bestaat uit vaak kreupele rijmen (niet kloppend metrum
********Minnelied, minnedicht of Minnesang is de genreaanduiding voor die hoofse lyriek (hoofse literatuur) uit de 12de en 13de eeuw die de zuivere (platonische) liefde als onderwerp heeft (fin'amors, hoofse liefde). Volgens deze strikte opvatting wordt het minnelied-1 gekenmerkt door de dienst aan een geliefde, die als een onbereikbaar ideaal wordt voorgesteld, en door de verheerlijking van die liefdesdienst, zonder dat het verlangen van de minnaar vervuld wordt. De verhouding tussen de man en de aanbeden vrouw vertoont karakteristieken van feodale gezagsverhoudingen. Deze fictieve dienstverhouding tot de vrouw is zonder hoop, want de vrouw is onbereikbaar. De minnaar wordt door de liefdesdienst gelouterd en geadeld. De vrouw is niet zozeer een vrouw van vlees en bloed als wel het geïdealiseerde vrouwelijke.\nDe term minnelied wordt echter niet alleen voor deze ‘hogere’ liefde gebruikt, maar ook voor de gedichten uit de 12de en 13de eeuw die de ‘lagere’ liefde bezingen (liefdeslied). In deze gedichten is de liefde niet noodzakelijk platonisch en wordt wel een lichamelijk samenzijn met de geliefde bezongen. Dan omvat de term hetzelfde als ‘hoofse lyriek’.\nHet genre is ontstaan in de Provence. Waarschijnlijk is de Romaans-Arabische literatuur die zich in Spanje verspreidde op het ontstaan ervan van invloed geweest, naast invloeden uit de middeleeuwse Latijnse poëzie van vaganten. Het genre verspreidde zich over heel West-Europa vanaf de 12de tot de 14de eeuw. Het minnelied-1 werd vaak ter verstrooiing aan de adellijke hoven beoefend door troubadours (Provence), trouvères (Noord-Frankrijk), Minnesänger (Duitsland) en minstrelen (minstreel, Nederlanden). \nDe thematiek van het minnelied-1, die oorspronkelijk uit een reële situatie ontstaan kan zijn, werd spoedig het voorwerp van een verfijnd, esthetiserend spel, dat moest beantwoorden aan een reeks formele voorschriften zoals Natureingang, tornada en vast rijmschema. Samen met een steeds toenemend hermetisme (zie trobar clus/trobar leu) veroorzaakte dit het verval van het genre, dat naar men aanneemt bedoeld was om gezongen te worden. Het minnelied-1 kan onderverdeeld worden in verschillende subgenres, zoals alba, aubade, planh (klaaglied), pastourelle en virelai. \nDe belangrijkste vertegenwoordigers van het minnelied-1 in de Nederlanden waren Hendrik van Veldeke (ca. 1140-ca. 1200) en hertog Jan I van Brabant (1253-1294). Beroemd zijn verder de Provençaalse troubadours Bernard de Ventadour, Marcabrun, Guillaume IX van Poitiers en Arnaut Daniel, en de Duitse Minnesänger Kürenberger, Dietmar von Aist, Heinrich von Morungen, Wolfram von Eschenbach en Walther von der Vogelweide.\n\n\n\n\n\n\n\nDe minnezanger Dietmar de Oude. [bron: H. Davenson, De troubadours (1967), p. 159].
********Misleidende term voor een aantal middeleeuwse ridderromans die tot de Karelepiek behoren. De term is ongelukkig omdat hij suggereert dat deze romans ouder zouden zijn dan romans waarin hoofsheid en hoofse liefde, zoals in de hoofse literatuur, wel een prominente rol spelen, en dat is niet het geval. 
********Model uit de linguïstiek (K. Bühler, R. Jakobson) waarin de relaties tussen zender, bericht en ontvanger worden voorgesteld. In de literatuurstudie wordt het gebruikt om de complexe relaties tussen schrijver, tekst en lezer(s) te verduidelijken (zie ook het schema) . Om effectief te kunnen zijn, moet, aldus Jakobson, het bericht dat men uitzendt, een buitentekstuele context hebben waarnaar verwezen wordt en die begrijpelijk is voor de ontvanger
********Moderne benaming voor de schriftsoorten die tijdens de renaissance door de humanisten (humanisme) zijn ontwikkeld. Al in de 2de helft van de 14de eeuw hebben auteurs als Petrarca en Dante belangstelling voor de auteurs uit de klassieke oudheid en voor oude handschriften. Deze interesse is kenmerkend voor de humanisten. In tegenstelling tot wat men nu wel eens beweert, waren de humanistische geleerden zich er terdege van bewust dat de handschriften waarin de klassieke auteurs waren overgeleverd niet uit de oudheid stamden: handschriften uit de 4de tot en met de 6de eeuw noemen ze ‘buitengewoon oud’ (‘mire vetustus’ of ‘mire antiquus’)
********Moeilijk te omschrijven begrip binnen het domein van fandom, dat sinds de opkomst van cultural studies ook in het literaire leven zijn opwachting heeft gemaakt. Literaire fancultuur is een complex verschijnsel. Het speelt zich af in een spanningsveld van hoge en lage cultuur, van vroeger en nu en van individu en collectiviteit. Het uit zich o.m. in literaire fanzines (bijv. Büchmania Magazin rond Boudewijn Büch), in studies naar de literaire roem van bepaalde, vaak excentrieke auteurs, ook uit het verleden (schrijversherdenkingen) en in allerlei vormen van literair toerisme.
********Mondelinge voordracht van een tekst door één persoon gericht tot iemand speciaal of tot een bepaalde groep toehoorders die daarbij doorgaans lijfelijk aanwezig zijn, maar dat hoeft niet altijd het geval te zijn. Zo kan de Nederlandse koning met kerstmis het volk via de televisie toespreken. Een bijzondere vorm van de toespraak is de tafelrede.\nBefaamd werd de toespraak tot de hoofden van Lebak van Multatuli in diens Max Havelaar (1860). De term 'toespraak' is overigens niet volledig synoniem met rede(voering) omdat men bij een toespraak tot één persoon, bijv. een jubilaris of een prijswinnaar, doorgaans niet van een rede zal spreken.
********Naam gegeven aan een generatie romanschrijvers rond het tijdschrift Zoetermeer (1994-1997), die debuteerden in de jaren 90 van de 20ste eeuw (o.m. R. Giphart, A. Grunberg en P. Mennes). Ze reageerden tegen het volgens hen te saaie proza van hun voorgangers. De naam verwijst naar de cultroman Generation X (1991) van D. Coupland, waarin een uitzichtloze generatie wordt getekend, op zoek naar kicks om de verveling te bestrijden. Met een boutade zou men kunnen stellen: hun romans gaan over ‘niks behalve kicks’.
********Naam, voor het eerst gebruikt door J.D. Scott in 1954, ter aanduiding van een losse groep Britse auteurs waaronder K. Amis, R. Conquest, D. Davie, Th. Gunn, J. Holloway, E. Jennings, Ph. Larkin en J. Wain. Deze ‘beweging’ produceerde een anti-romantische, rationele en formeel gecontroleerde poëzie, vaak met een ironische of laconieke ondertoon. De anti-elitaire houding impliceerde een verwerping van zowel het modernistische experiment als van het ‘poète-maudit’-dichterstype. Enkele leden van The Movement waren ook actief als romancier en worden met de angry young men geassocieerd.
********Naar de Griekse komediedichter Pherecrates genoemde antieke versvorm bestaande uit twee trocheeën en een dactylus. Naar gelang van de plaats die deze laatste inneemt, onderscheidt men de eerste pherecrateus (), ook aristophanisch vers genoemd, en de tweede pherecrateus (). Deze versvorm wordt o.a. gebruikt in de asclepiadische strofe (zie asclepiadeïsch vers).Bijv. eerste pherecrateus: \ncūr prŏpĕ|rēs ă|māndō \n(Horatius Oden I, 8, 2)\nBijv. tweede pherecrateus: \npōntĕ | lūdĕrĕ | lōngō \n(Catullus, XVII, 1) 
********Naslagwerk waarin een overzicht gegeven wordt van een bepaalde tak van wetenschap. Voor de neerlandistiek zijn er de handboeken met overzichten van de literatuurgeschiedenis, zoals G. Knuvelder, Handboek tot de geschiedenis der Nederlandse letterkunde (4 dln., 1970-19765) of het recentere Geschiedenis van de Nederlandse literatuur (2006-….). Alle handboeken, ook biografische en bibliografische naslagwerken, behoren tot het apparaat van de neerlandicus.
********Natuurzelfdruk of physiantotypie is een in het midden van de 19de eeuw ontwikkelde methode om natuurlijke voorwerpen zoals bladeren, veren of grassen zo natuurgetrouw mogelijk af te drukken. Dat kan volgens de al eerder toegepaste directe methode van het inkten en afdrukken van de desbetreffende voorwerpen, maar op die manier gaan ze niet echt lang mee. De indirecte methode maakt gebruik van de galvanoplastiek waarmee van natuurlijke objecten een koperen drukplaat gemaakt kon worden. Op deze wijze zijn prachtig geïllustreerde natuurhistorische werken uitgegeven.\n\n\n\n\n\n\n\nDetail van een natuurzelfdruk van grashalmen. [bron: F. van der Linden, De grafische technieken (19905), p. 50].
********Negatief geladen aanduiding voor proza dat, zo luidt het verwijt, getuigt van te veel aandacht voor compositorische aspecten en stilistische opsmuk, en van te weinig inhoudelijk engagement (verg. mooischrijverij, woordkunst, e.d.).
********Net zoals verwante termen als generatie, periode, school of stroming gebruikt men de term beweging binnen de literatuurgeschiedenis als aanduiding van een periodecode (reeks van artistieke conventies en praktijken, eigen aan een bepaald moment of tijdvak) en/of van een groepsconstellatie van schrijvers (kunstenaars, denkers...). Vaak worden deze benamingen naast en door elkaar gebruikt, hoewel ze ook een eigen, meer specifieke betekenis kunnen hebben.\nBeweging verwijst naar een ontwikkeling of trend in de cultuurgeschiedenis en daarmee samenhangend in de literatuur. Een beweging is een bewust en historisch begrensd ontwikkelingsproces
********Novelle waarin het leven van een bepaalde plattelandsgemeenschap wordt beschreven. De dorpsnovelle is een kortere vorm van de dorpsroman en concentreert zich ook meer op één enkele verhaallijn. Als voorbeelden kunnen gelden J.J. Cremers Betuwsche novellen (1856) en Overbetuwsche novellen (1856), de Sichemse novellen (1921) van Ernest Claes en de Dorpsschetsen (1973) van Eelke de Jong.
********Om de waarde van het boek te vergroten, ging men er gedurende de middeleeuwen toe over boeken met stralende kleuren en schitterend bladgoud te ‘verlichten’, waarvoor ook de termen ‘illuminatie’ en kortweg ‘verluchting’ in omloop zijn. De eenvoudigste vorm van boekverluchting was de zwarte inkt af te wisselen of door te halen (ophogen) met rode inkt (rubrum) of verf (minium), vandaar de termen rubricatie en miniatuur. Ingewikkelder zijn de gestileerde afbeeldingen van planten en ranken, dieren, vissen en vogels, en gezaghebbende auteurs als bijv. de evangelisten. Vanaf de 13de eeuw ging men ertoe over het boek behalve te verluchten ook te illustreren, een ontwikkeling die samenhangt met het zelfstandig lezen in plaats van voorgelezen worden. De illustratie kon in de beginletter zijn verwerkt (gehistorieerde initiaal-1), een afbeelding zijn van een tekstpassage, bijv. de zgn. Walewein-miniatuur, maar kon ook de vorm hebben van een groteske, marginale illustratie. De Middelnederlandse literaire teksten bevatten nauwelijks illustraties, omdat ze bijna allemaal bedoeld waren om uit voor te lezen. Rijk verluchte boeken, zoals het getijdenboek, werden door de beste kunstenaars voor de hoogste klasse gemaakt. De interpretatie van afbeeldingen behoort tot het domein van de iconografie. \nMet de uitvinding van de boekdrukkunst werden de middeleeuwse miniaturen nagevolgd door middel van houtsneden. In de incunabeltijd was het nog gebruikelijk het gedrukte boek te verluchten als ware het een handgeschreven boek. Vanaf de 16de eeuw gaat de illustratie van het gedrukte boek zijn eigen weg via etsen en koper- en staalgravures. Tegenwoordig is het niet ongebruikelijk een roman te verluchten met foto's van een verfilming ervan. Een recente vorm van boekverluchting is de wervende afbeelding op het omslag van paperback en pocketboek. Binnen de kinder- en jeugdliteratuur wordt jaarlijks een prijs (het gouden of zilveren penseel) uitgereikt voor het best verluchte kinderboek.\n\n\n\n\n\n\n\nIllustratie bij Gorters Mei door D. van Gelder [bron: Aldert Witte, 'De ontwikkeling van de boekillustraties'. In: Th. Wink (red.) Boekengerucht. 125 jaar nieuwsblad voor de boekhandel (1959), p. 17].
********Onder algemene literatuurwetenschap – soms afgekort als ALW – verstaat men de systematische (universitaire) studie van literatuur en van literaire communicatie, waarbij in principe geen rekening wordt gehouden met nationale of culturele grenzen en gestreefd wordt naar algemene, universeel geldige uitspraken over het verschijnsel literatuur in de meest brede zin. De algemene literatuurwetenschap bestaat aldus doorgaans uit twee componenten: de theoretische literatuurwetenschap of literatuurtheorie en de vergelijkende literatuurwetenschap. Van recentere datum is een derde vakonderdeel dat wel eens onder de algemene literatuurwetenschap wordt ondergebracht, maar in feite een ruimere doelstelling heeft: de tekstwetenschap. \nDe beide hoofdcomponenten, theoretische en vergelijkende literatuurwetenschap, moeten niet gezien worden als aparte, van elkaar duidelijk te onderscheiden deelgebieden, maar veeleer als elkaar aanvullende en van elkaar afhankelijke terreinen van onderzoek. Wanneer immers naar algemene uitspraken wordt gestreefd over literaire verschijnselen met een universeel karakter, ligt vergelijking met of toetsing aan alle mogelijke (klassen van) teksten van allerlei oorsprong voor de hand. Omgekeerd is de vergelijkende studie van teksten van allerlei oorsprong alleen mogelijk als men beschikt over theoretische en beschrijvende concepten die niet aan een enkele cultuur gebonden zijn. Zo bezien zijn theoretische en vergelijkende literatuurwetenschap moeilijk van elkaar te scheiden. \nIn de praktijk wordt de term algemene literatuurwetenschap vaak gebruikt als synoniem van literatuurtheorie. In deze engere zin wordt algemene literatuurwetenschap dan direct gekoppeld aan de vergelijkende literatuurwetenschap zoals dat terminologisch ook gebeurt in het Duits, het Engels en het Frans: allgemeine und vergleichende Literaturwissenschaft, general and comparative literature, littérature générale et comparée.\nMaar de term algemene literatuurwetenschap kan ook in bredere zin gebruikt worden als een synoniem voor literatuurwetenschap. Dit gebeurt bijv. in het Academisch Statuut (Nederland), waarin een nadere regeling wordt gegeven van de Wet op het Wetenschappelijk Onderwijs: de term Algemene Literatuurwetenschap wordt er gebruikt ter aanduiding van een afzonderlijke studierichting van die naam bij de verschillende letterenfaculteiten. Tot het programma van de studierichting Algemene Literatuurwetenschap behoren doorgaans de volgende onderdelen:\n-          Grondslagen van de literatuurwetenschap, in het bijzonder de methodologische regels die de basis kunnen vormen voor het onderzoek.\n-          Relaties met andere wetenschapsgebieden, zoals algemene taalwetenschap, sociologie, anthropologie, esthetica, geschiedwetenschap, psychologie e.d.\n-          Theorie van de literatuurwetenschap, zoals algemene theorieën over literatuur en theorieën op deelgebieden als verteltheorie, retorica, poëtica, genreleer (genre), analyse, interpretatie, hermeneutiek.\n-          Geschiedenis van de literatuurwetenschap.\n-          Bestudering van de literatuur en van bepaalde literaire verschijnselen, nationaal en internationaal.\n-          Toegepaste literatuurwetenschap, d.w.z. het concrete gebruik van literatuurwetenschappelijke methoden en resultaten, bijv. in onderwijs en literaire kritiek.\nWat verder bijdraagt tot de terminologische verwarring is dat sommigen, in omgekeerde zin, spreken van literatuurwetenschap terwijl ze eigenlijk meer in het bijzonder algemene literatuurwetenschap bedoelen. Zo formuleren Van Luxemburg e.a. in hun Inleiding in de literatuurwetenschap (1981) uitdrukkelijk: ‘Wanneer er in dit boek sprake is van literatuurwetenschap, gaat het om algemene literatuurwetenschap’ (p. 17).
********Onder artes-literatuur vallen alle non-fictionele geschriften met een utilitair, instructief doel, zonder (hoofdzakelijk) een recreatief, esthetisch, religieus of emotioneel doel. Het is moeilijk om een sluitende definitie te geven van artes-literatuur
********Onder de aanduiding ‘verzameld werk’, ‘verzamelde werken’ of  ‘opera omnia’ worden in de praktijk twee typen uitgaven verstaan van het werk van één auteur. In het ene geval gaat het om de uitgave van een keuze uit het werk van een auteur, meestal door die auteur zelf bezorgd, waarin een presentatie van het totale oeuvre gegeven wordt zoals de bezorger dat het liefst ziet. Wat de bezorger (auteur) onwelgevallig is, wordt weggelaten. Voorbeelden van een dergelijke (zelf)presentatie zijn het Verzameld werk van H. Marsman (4 dln., 1938-1947) en de Verzamelde gedichten van Ed Hoornik (1950), die beide verre van volledig genoemd kunnen worden.\nHet andere type wordt gevormd door de volledige uitgave van het totale oeuvre van een auteur - voor zover bij in leven zijn van de auteur tot op dat moment verschenen - meestal bezorgd door een tekstediteur. Voorbeelden van dit type zijn de Verzamelde gedichten van auteurs als J.H. Leopold, J.C. Bloem, Paul van Ostaijen e.a. Bij dit type staat de volledigheid voorop en niet de (zelf)presentatie van de auteur van diens oeuvre.
********Onder de Republiek der Letteren of Respublica Litteraria verstaat men de in de tweede helft van de 17de eeuw in Frankrijk ontstane idee van een internationale gemeenschap van geleerden en filosofen die door middel van correspondentie en – later – tijdschriften en geleerde genootschappen vrij hun denkbeelden uitwisselden en verspreidden onder een groter publiek. Men kan de Republiek der Letteren zien als een wegbereider van de Verlichting.\nHet eerste tijdschrift met die doelstelling was het Journal des Savans (vanaf 1665)
********Onder deze ruime term vallen alle spelen waarin een gebeurtenis uit het leven van de maagd Maria centraal staat. Aanvankelijk werden o.m. de geboorte van Christus, het bezoek van de drie koningen of Mariahemelvaart in een tableau vivant uitgebeeld in processies (toog) of in de kerk, maar geleidelijk ontwikkelden deze voorstellingen zich tot volledige toneelspelen. Bekende Mariaspelen zijn de zogenaamde Bliscappen van Maria (ed. Beuken, 19782), waarvan alleen de eerste en de zevende bewaard zijn gebleven. Deze bliscappen werden jaarlijks in Brussel vanaf 1448 opgevoerd tot ver in de 16de eeuw. In 1401 werd in Antwerpen een Spel van onser Vrouwen gespeeld en in 1428 werd in Mechelen het (wagen)spel Van onser Vrouwen opvaert vertoond. Ook later werden nog Mariaspelen geschreven, o.m. door Aloïs Walgrave een mysteriespel in twee delen onder de titel Het spel van Onze-Lieve-Vrouw, of Maria’s leven (1910).\nIn veel Zuid-Europese landen is het tot op heden gebruikelijk om tijdens processies in de Goede Week de dramatische ontmoeting van Maria en Jezus op de Kruisweg uit te beelden.
********Onder petrarkisme wordt verstaan de navolging van de liefdespoëzie van Petrarca (1304-1374) vanaf de 14de eeuw, via de diverse maniëristische stromingen van de renaissance tot in de barok.\nHet kenmerk van Petrarca’s poëzie, meest liefdessonnetten, is de aanbidding van een geïdealiseerde maar onbereikbare vrouw. De liefde veroorzaakt dientengevolge zowel geluk als smart: de minnaar is een gespleten persoon met zelfmoordneigingen, hetgeen tot uiting komt in frequent gebruik van paronomasia, antithese, oxymoron en paradoxale beeldspraak: hij is vuur, zij is ijs
********Onder platonisme wordt óf in strikte zin verstaan de filosofie van de Griekse wijsgeer Plato (428/427 - 348/347 v.Chr.), óf in ruimere betekenis de invloed van diens denken op latere filosofen. De kerngedachte van het platonisme is die van de twee werelden: de stoffelijke en de ideeënwereld, geadstrueerd met de vergelijking van de grot uit Plato's Politeia. De schoonheid van de stoffelijke wereld moet de ziel tot begrip van de Idee der Schoonheid brengen. Plotinus (3de eeuw n.Chr.) heeft de leer van het platonisme zodanig aangepast dat ze verenigbaar werd met het christendom. Via hem, Boëthius en Dionysius de Areopagiet heeft het platonisme de middeleeuwen ‘overleefd’.\nDe verzoening van christendom en platonisme vond plaats in de 15de eeuw in Florence door humanisten als Ficino en Pico della Mirandola. Dit neoplatonisme heeft met zijn schoonheidsideeën (vooral de ideeën over de geestelijke liefde, de ‘platonische liefde’) grote invloed gehad op de kunsten en dus ook op de literatuur van humanisme en renaissance, later ook op die van romantiek en symbolisme. De ideeën over de lichamelijke liefde zijn verbreid via het petrarkisme.\nHoewel Plato voor de poëzie slechts een rol weggelegd zag in het kader van propagandadoeleinden ten behoeve van de goden en helden, en de kunsten beschouwde als een slechte imitatie (mimesis) van de stoffelijke wereld die op haar beurt al een imitatie is van de goddelijke wereld, heeft hij door zelf gebruik te maken van dialogen, symbolen en mythen de platonisten de kans geboden de dichter voor te stellen als geïnspireerde figuur die een bijzondere plaats bekleedt als volksopvoeder, filosoof en profeet. In de romantiek valt, binnen het kader van het idealistisch denken, een opleving te constateren van het platonisme, doorgaans getypeerd met de term neoplatonisme. Hoofdkenmerk daarvan is de opvatting dat de stoffelijke wereld een afschaduwing is van de wereld der ideeën. P.C. Boutens en Jan Prins hebben een aantal Plato-vertalingen vervaardigd.
********Onder spraakkonstenaren verstaat men de grammatici vanaf de tweede helft van de 16de tot in de 18de eeuw die onder invloed van renaissance, hervorming en opkomend nationalisme de verheerlijking, zuivering en opbouw van het Nederlands in hun spraakkonst of grammatica ter hand namen (taalbouw). De bekendste spraakkonstenaren zijn Joos Lambrecht (Nederlandsche spellijnghe, 1550), Pontus de Heuiter (Nederduitse orthographie, 1581), Christiaen van Heule, Jacob van der Schuere, Petrus Leupenius, Petrus Montanus, A. de Hubert, S. Ampzing, en D.V. Coornhert en H.L. Spiegel, welke twee laatsten betrokken waren bij de totstandkoming van het Nederlandse trivium: de Twee-spraack (1584), het Ruygh-bewerp (1585) en de Rederijck-kunst (1587). In de 18de eeuw beijverden de dichtgenootschappen zich voor het uitgeven van zeer sterk gereglementeerde spraakkonsten.
********Onderdeel van de literatuurstudie dat zich toespitst op de overdracht van kennis en vaardigheden met betrekking tot het schrijven en lezen van literatuur, vooral in het onderwijs. Hoewel literatuur van in de oudheid steeds een belangrijk studieobject geweest is in de scholing van jongeren (o.m. in de artes liberales), is de literatuurdidactiek als wetenschappelijke discipline veeleer van recente datum. Dit hangt samen met de recente aandacht binnen de literatuurwetenschap voor de relatie tussen tekstanalyse en tekstbeleving. Vanuit en afhankelijk van bepaalde doelstellingen (schrijf-, lees- en luistervaardigheid) werden allerlei didactische werkvormen uitgeprobeerd (extensief vs. intensief lezen
********Onderdeel van de literatuurwetenschap, nl. de theoretische benadering van het verschijnsel literatuur. De literatuurtheorie is, meer in het bijzonder, een van de twee conventionele hoofdtakken van de algemene literatuurwetenschap (de andere hoofdtak is de vergelijkende literatuurwetenschap), al worden ‘algemene literatuurwetenschap’ en ‘literatuurtheorie’ soms gewoon als synoniem voor elkaar gebruikt, bijv. wanneer men spreekt over ‘algemene en vergelijkende literatuurwetenschap’.\nDe literatuurtheorie richt zich op algemene vormprincipes van de literaire tekst, op genres en op criteria ter onderscheiding van literaire en niet-literaire taaluitingen, op de verschillende methoden en modellen om literatuur te bestuderen, op de verhoudingen tussen literatuurstudie en een hele reeks zusterwetenschappen, enz. Voor het onderscheid tussen de literatuurtheorie en de andere traditionele takken of domeinen binnen de literatuurwetenschap is eigenlijk vooral de kenhouding bepalend. De theoreticus richt nl. zijn aandacht niet in de eerste plaats op de literaire teksten zelf (zoals de criticus, de literatuurhistoricus of de comparatist), maar tracht door inductie en deductie tot uitspraken te komen over hét literaire werk, dé literatuur en het functioneren ervan in het algemeen. De afgrenzing ten opzichte van meer empirisch georiënteerde deeldisciplines is echter gradueel: ook de criticus, historicus of comparatist gaat vaak op zoek naar algemenere principes en werkt sowieso vanuit een welbepaalde ‘theoretische’ literatuuropvatting, al kan die wel onuitgesproken blijven. \nVolgend op de invloed van het structuralisme en marxisme in de jaren 1960 en 1970 heeft sinds de jaren 1980 een door J. Derrida geïnspireerde sceptische taalfilosofie en literatuurtheorie meer en meer greep gekregen op de literatuurwetenschap en op de cultuurwetenschappen in het algemeen (deconstructie). Mede daardoor is een attitude van permanente theoretische (zelf)bevraging sterk aanwezig, zelfs in de meer ‘traditionele’ takken van literatuurstudie zoals de literatuurgeschiedenis. De greep van ‘theory’ op de literatuur- en cultuurstudie wordt tegenwoordig door sommigen als verstikkend en contraproductief ervaren, wat misschien het meer empirisch gerichte werk weer zal aanmoedigen. \nVermelden we nog dat soms als synoniem voor literatuurtheorie ook de benaming poëtiek gehanteerd wordt. Vroegere handboeken van poëtiek (zgn. poetica’s) betroffen echter meer speciaal de techniek van het literaire werk (verschillende genres, stijlkenmerken, enz.), wat overigens tot uiting komt in gebruikelijke combinaties als poiètikè technè (Gr. technè = vaardigheid, bedrevenheid
********Onderdeel van een toneelstuk waarin een bode verslag uitbrengt over gebeurtenissen die voor de actie belangrijk zijn, maar die ter wille van de bienséance(s) (bijv. moord) of om technische redenen (bijv. een zeeslag) niet of moeilijk op de scène voorgesteld kunnen worden. Een bodeverhaal kan als expositie worden gebruikt, maar kan evengoed dienst doen als peripetie (zie tragedie). Bijv. het optreden van Uriël in Lucifer (1654) van Vondel. Zie ook teichoskopie. 
********Onderneming die zich bezig houdt met het produceren en verkopen van teksten in gedrukte vorm via de boekhandel, kiosken, warenhuizen e.d. In de moderne uitgeverij kunnen dat ook gedigitaliseerde uitgaven zijn. Een uitgever zorgt voor het verwerven van teksten in de vorm van kopij die hij vervolgens laat drukken of digitaliseert. Het bedrijf bepaalt de vorm en de oplage van boeken, brochures, pamfletten etc. die ze op de markt brengt. Daartoe heeft het ontwerpers en correctoren in dienst, evenals verkoop- en distributie- en publiciteitsmedewerkers.\nDe specialisatie tot uitgever bestond in de eerste eeuwen van het gedrukte boek nog niet: drukker, uitgever en boekverkoper waren aanvankelijk in één persoon verenigd. De boekhandel bestond vooral uit ruilhandel tussen drukkers waardoor ze hun assortiment konden uitbreiden. Niettemin zijn er in de 17de eeuw al uitgevers-boekverkopers zonder een eigen drukkerij en zeer waarschijnlijk ook drukkers die uitsluitend in opdracht boeken drukten. Hoe de verhoudingen liggen bij de productie van een bepaald boek dient opgemaakt te worden uit de bewoordingen in impressum, colofon en het gebruik van het imprint. Zo betekent de formule in het impressum ‘By x, voor y’ dat x de drukker is en y de uitgever. Het fonds van een drukker-uitgever vertoont over het algemeen een heterogener beeld dan dat van een uitgever-boekverkoper: de eerste moest zijn pers(en) aan het werk houden
********Onderscheidingsvermogen ten aanzien van kunst en literatuur speciaal met betrekking tot het waarderen en scheppen ervan. In de retorica speelt de smaak een belangrijke rol, vooral in het onderdeel van de elocutio. In de 18de en 19de eeuw is smaak een eigenschap die vooral de esthetische (esthetica) vormgeving betreft, gezien naast en tegenover het talent of het genie. Bij dit laatste ligt het accent meer op de innerlijke gesteldheid van de kunstenaar en diens gevoel voor wat men verheven noemt. De smaak is basis van het oordeel, waarmee het vaak in één adem wordt genoemd (canon-1).\nEen belangrijke impuls tot het onderzoek van de smaak ging uit van L.L. Schücking (1878-1964). Hij wees op het subjectieve karakter van alle oordelen: literatuurgeschiedenis moet derhalve een smaakgeschiedenis worden (smaaksociologie als onderdeel van de literatuursociologie). Met zijn vraag ‘Wie las wat en waarom’ liep Schücking vooruit op het latere onderzoek van G.W. Huygens (1946) en B. Luger (1986), waarin ook veel aandacht gegeven wordt aan de rol van de conventie in het literaire verkeer. Recent onderzoek van P. Bourdieu sluit in zoverre aan bij dat van Schücking dat ook Bourdieu beweert dat smaak niet is aangeboren maar wordt gevormd in het sociale verkeer. Hij richt zich vooral op het onderwijs en de uitgeverij als smaakbepalende instituties.\nVoor zover het smaakonderzoek gebruik maakt van enquêteringstechnieken, is het verwant aan de empirische receptie-esthetica.
********Onderzoek naar en interpretatie van de verschijnselen in de roman die de structuur van het genre bepalen, m.a.w. er de innerlijke samenhang van bewerkstelligen. De romananalyse is zowel gericht op semantische als op formele aspecten van het vertelde. Ze omvat naast het vaststellen van geschiedenis (zie ook fabula/suzjet), thema’s en motieven, ook het achterhalen van de bouwprincipes die de lezer tot een bepaald leesgedrag manipuleren, zoals het perspectief of point of view, aspecten van de tijd (bijv. verteltijd, vertelde tijd) en de ruimtelijke aspecten (ruimte).\nOmdat de resultaten van de romananalyse niet uitsluitend van toepassing zijn op de roman, maar voor alle vertelvormen gelden, is de nadruk meer en meer komen te liggen op de verteltheorie of narratologie. Men maakt in dat verband wel het onderscheid tussen proza-analyse, poëzieanalyse en drama-analyse, waarbij het accent gelegd wordt op het onderscheid dat de verschillende genres ten opzichte van elkaar vertonen.\nIntussen heeft de romananalyse een aantal eigenschappen van het vertellen aan het licht gebracht waarop in de verteltheorie wordt voortgebouwd, bijv. die op het gebied van het perspectief en de tijd. Goede voorbeelden van analyses van afzonderlijke romans vormen A.L. Sötemanns De structuur van Max Havelaar (2 dln., 1966) en W. Bloks Verhaal en lezer (1960) over Couperus’ Van oude menschen, de dingen die voorbij gaan (1906).\nEen bezwaar tegen de bestaande romananalyse vormt het feit dat uitgegaan wordt van een veronderstelde inhoudelijke en structurele eenheid, terwijl dit voor sommigen een normatief concept is dat opgevat kan worden als een poëticaal concept. In de experimentele roman (experimenteel proza, nouveau roman) ontbreekt die eenheid bijv. doelbewust.
********Onechte of valse anachronie in de vertelwijze die een verwijzing naar de toekomst (anticipatie-1) of het verleden (retroversie, flashback) inhoudt, die in het bewustzijn van een der personages ligt. Met name de bewustzijnsinhoud zelf, zoals die bijv. in de stream of consciousness voorkomt, bevat voortdurend subjectieve anachronie. Wordt in een roman bijvoorbeeld meegedeeld: ‘Hij dacht dat hij daar vroeger niet toe in staat geweest zou zijn’, dan ligt de denkactie in het heden en dus binnen de chronologie van het vertelde, maar de denkinhoud in het verleden en men spreekt daarom van valse of subjectieve anachronie. Tegenover subjectieve anachronie staat de echte of objectieve anachronie.
********Ontrijming of dérimage is een proces waarbij verzen van een bestaande rijmende tekst in proza worden omgezet. Het gebruik van proza voor fictionele teksten wordt in de Nederlanden pas min of meer standaard na de introductie van de drukpers. Bestaande rijmteksten die in druk worden uitgegeven, worden daarvoor omgewerkt (omwerking) tot proza. De gedrukte versies van de middeleeuwse ridderepiek hebben er – samen met een nogal heterogene groep andere teksten uit de 15de en 16de eeuw – de naam prozaroman aan te danken. Ironisch genoeg wordt aan het begin van de 16de eeuw een groot aantal van deze prozaromans weer verrijkt met refreinen en andere verzen om ze te laten doorgaan voor rederijkersliteratuur.\nOntrijming is overigens niet zo'n ingrijpend proces: de rijmwoorden schemeren vaak door het proza heen (rijmresten), zoals blijkt als de verzen 1276-1295 van Reynaerts Historie (ed. Martin, 1874, p. 140 of ed. Lulofs, 19852, vs. 1258-1275) worden vergeleken met de hieronder afgedrukte prozatekst van Die Hystorie van Reynaert die Vos uit 1479:\nDie naecte paep hief op ende soude enen groten slach slaen. ende Tybert sach en wel dat hi ymmer sterven moeste Daer vermande hi hem. Ende voer den pape tusschen sine beenen mitten claeuwen ende mitten tanden Also dat hi hem sinen rechteren cul of haelde Desen spronck bequam den paep so qualiken ende tot groten scanden Dit dinc viel neder op die vloer Vrouwe iulocke dit vernam ende swoer groflick bi hoer vaders siele. si woude dattet hoer ghecost waer die offerhande van enen heelen iaer dat den paep die scade die scande ende die leemte niet ghesciet en waer.\n(Ed. Muller & Logeman, 1892, p. 29, r. 14-25).\nHet gebruik van proza voor fictionele teksten hangt niet alleen samen met een geleidelijke overgang van een luister- naar een leescultuur, waarbinnen de functionele waarde van het rijm vermindert, maar lijkt ook aan te sluiten bij een mentaliteitsverandering die zich vanaf de 14de eeuw voltrekt. Ten opzichte van rijm claimt het gebruik van proza namelijk op twee specifieke punten een meerwaarde: kortheid en waarheid. De rijmdwang kan het gebruik van het juiste woord op een rijmpositie onmogelijk maken. De schrijver kan dus omwille van het rijm gebonden zijn aan omslachtige en minder correcte of zelfs leugenachtige formuleringen. In de 15de eeuw wordt het proza de overheersende vorm voor literatuur in de volkstaal.\nToch blijft een aantal teksten in ongewijzigde vorm als rijmtekst populair: van de Historie van coninck Karel ende van Elegast zijn tot 1600 van zeven verschillende edities exemplaren bewaard gebleven.
********Ontwerp of schets van een geschrift in proza, dan wel het volledige geschrift zelf, hetzij in de vorm van een verhandeling, hetzij in die van een essay. Een bijzonder gebruik van de term is gangbaar binnen het vak Nederlands in het voortgezet onderwijs, waar het een stijl- en argumentatieoefening betreft
********Onwillekeurige verbinding van bepaalde klanken in woorddelen of woorden met bepaalde voorstellingen. Men noemt het ook wel een psychische interpretatie van bepaalde klanken. In het gedicht 'Vera Janacoupolos' van Jan Engelman komen de volgende regels voor:\nde klankgazelle die ik vond\nhoe zoete zoele kindermond\nvan zeeschuim en van rozen\n(G. Komrij, De Nederlandse poëzie van de 19de en 20ste eeuw, 1979, p. 653)\nDe klankassociaties in deze regels zitten vooral in 'klankgazelle' (rank, lichtvoetig, elegant, snel) en in 'zoete, zoele kindermond' (zachtheid, lief, kinderlijk, naief).\nZie ook: klankschildering. 
********Oorspronkelijk de prijs die werd uitgeloofd bij de wedstrijden in het schrijven en spelen van toneel die door de rederijkers werden gehouden. De naam ging over op de literaire wedstrijden tussen stedelijke of regionale rederijkerskamers. Bij spelen met een bovenregionaal karakter spreekt men van een landjuweel.
********Oorspronkelijk door de bibliograaf R. Proctor ontworpen nummering van lettertypen in de volgorde waarin ze in drukken van een bepaalde drukker uit de incunabelperiode voorkwamen mét vermelding van de corpsmaat van 20 regels druks in millimeters. Konrad Haebler heeft deze Proctornummering gewijzigd: hij gaat niet uit van een drukker, maar van de vorm van de gotische kapitaal ‘M’, waarvan hij 258 typen onderscheidde. Via de Proctor-Haebler-nummering kan men trachten niet van een drukkersadres voorziene uitgaven te localiseren. Bij bibliografische beschrijvingen van incunabelen betekent bijv. de aanduiding ‘M75: 120’: de als 75 genummerde gotische kapitaal ‘M’
********Oorspronkelijk en algemeen duidt men met de benaming oriëntalisme de studie aan van de beschaving van het Oosten (Oriënt), vooral dan van het zgn. Nabije Oosten. De term zelf wijst reeds op de blikrichting van waaruit naar die beschaving gekeken wordt.\nIn meer specifieke zin wordt de term sinds het einde van de 20ste eeuw in de literatuurstudie en de cultuurgeschiedenis vooral gebruikt om er het zgn. exotisch, sensueel en geheimzinnig karakter van de literatuur, schilderkunst en cultuur van ‘het Oosten’ mee te benoemen, zoals het in de Westerse wereld sedert de 17de-18de eeuw en vooral sedert de mondiale kolonisering in de tweede helft van de 19de eeuw wordt gezien. \nHet was de Palestijnse literatuurwetenschapper Edward Said (1935-2003) die met zijn studie Orientalism (met de significante ondertitel ‘Western conceptions of the Orient’) in 1978 de term zijn huidige kritische betekenis gaf, nl. de Westerse, mannelijke, rationele en dominante blik (bewust of onbewust) en navenant discours (invloed van Michel Foucault) op een Oosterse, exotische wereld als een soort rechtvaardiging van zijn hegemonie en kolonisatie (‘colonial gaze’
********Oorspronkelijk gedichten waarin de verdediging door D.H. Chassé van de citadel van Antwerpen in 1832 wordt bezongen, zoals in Cornelis Loots’ Chassé op het puin der Citadel (1832). Bij uitbreiding werd het begrip toegepast op alle poëzie over de strijd tegen de Belgen tijdens de Belgische opstand (1830-1832), zoals Adriaan van der Hoops De tiendaagsche veldtocht (1831). Het laatste Nederlandse citadelgedicht verscheen in 1857 met Schetsboek uit de drie-en-twintig-dagen van W.J. Hofdijk.\nEr werd ook Belgische citadelpoëzie geschreven met een uiteraard tegengestelde strekking: ‘Liedeken op de vreede tirannie begaan door de Hollanders’ in Den opregten Maestrichteren Almanak (1831).
********Oorspronkelijk is een held of heldin een dapper persoon, iemand die niet bang is strijd aan te gaan, risico te nemen en gevaren te trotseren om een bepaald doel te bereiken. In deze zin worden Jeanne d’Arc (1412-1431), Jacob van Artevelde (ca. 1290-1345) en Kenau Simonsdr. Hasselaar (1526-1588) vaak historische helden of heldinnen genoemd.\nBij uitbreiding kan een held ook een literair personage zijn dat het middelpunt vormt van de handeling van een toneelstuk of een roman (zie hiervoor ook antagonist en protagonist). In de klassieke tragedie is de held vaak een tragische figuur (tragische held) die uiteindelijk dupe wordt van omstandigheden die zijn lot bepalen, zoals bij Antigone of Oedipus. Maar ook in renaissance en barok was dikwijls sprake van tragische helden, bijv. bij Shakespeare in Hamlet (1600-1601), Romeo and Juliet (1594), King Lear (1605) of bij Racine in Mithridade (1673). Nederlandse voorbeelden zijn Geraerdt van Velzen in Hoofts gelijknamige stuk uit 1613 of Vondels Gysbreght van Aemstel (1637). Bekende romanhelden zijn Max Havelaar van Multatuli, de drie helden van Alexander Dumas’ Les trois mousquetairs (1843) of Tyl Uylenspiegel uit Charles de Costers legende (1867). \nMaar in feite wordt elke hoofdfiguur in een literair werk de ‘held’ van het verhaal genoemd, of die nu heldhaftig is of niet. Wanneer zo’n held evident niets van heldendom toont, maar eerder het tegendeel van een held of heldin is, spreekt men wel van een antiheld. Voorbeelden van dergelijke ‘antihelden’ zijn Ondine en Oscar in L.P. Boons De Kapellekensbaan (1953), Jimmy Porter in John Osborne’s Look back in anger (1956) of Willem Bleeker in Bleekers zomer (1972) van Mensje van Keulen.
********Oorspronkelijk lied waarin de vreugde om het herleven van de natuur en de wederopbloei van de liefde na de winterperiode bezongen wordt, bijv.\nDen lustelijcken Mey is nu in den tijt\nmet sinen groenen bladen\nIn't lievelijc aenscouwen, ghi die Venus dienaers zijt,\nmen mach u niet versaden.\nWant bi des Meys virtuyt\nso menich cleyn voghelken ruyt,\nsijnen sanck is soet om hooren.\nDies willen wi vruecht orbooren\n(Het antwerps liedboek, ed. Vellekoop e.a., 2 dln, 1975, dl. 1, p. 28-29, dl. 2, p. 16-17).\nLater ook liefdeslied dat gezongen werd bij het planten van de meiboom voor het huis van de geliefde. In het geestelijk lied wordt het mei-thema (de meiboom wordt vergeleken met het kruis) soms verbonden met de Mariaverering (contrafact).\nUit de middeleeuwen zijn tal van meiliederen overgeleverd, bijv. ‘Het viel een hemels douwe’ of ‘Och lichdi nu en slaept’ (V.E. van Vriesland, Spiegel van de Nederlandse poëzie 1100-1900, 19634, p. 20-23). De rederijkers organiseerden speciale meifeesten waar meiliederen werden gezongen, bijv. het ‘Nieuw mey-lied’ van Pieter Jansz. Helleman (1585). Maar ook later duikt het mei-thema herhaaldelijk op in de Nederlandse poëzie, o.a. in het bekende ‘Mayschen morgen-stondt
********Oorspronkelijk romantisch motief, waarbij de dichter zich in een exaltatie van individueel superioriteitsgevoel uitbreidt en kosmische proporties aanneemt alsof hij zich verenigt met het heelal. Er is samenhang met het Ikarus-motief en het Prometheus-motief. Het motief van de kosmische zelfvergroting hangt samen met de vergoddelijking in het romantische genie-begrip.\nIn het sonnet ‘Hemelvaart’ van Jacques Perk kan men de volgende terzinen aantreffen:\nDe hemel is mijn hart, en met den voet\nDruk ik loodzwaar den schemel mijner aard’,\nEn, nederblikkend, is mijn glimlach zoet:\n\nIk zie daar onverstand en zielevoosheid …\nGenoegen lacht … ik lach … en met een vaart\nStoot ik de wereld weg in de eindeloosheid.\n(Gedichten, ed. F.R.W. Stolk, 1999, p. 102).\nAndere voorbeelden zijn W. Bilderdijks ode Napoleon (1806) en H. Marsmans gedicht ‘Heerser’(VW, 1963, p. 6).
********Oorspronkelijk strijdlied of historielied uit de periode van de Tachtigjarige Oorlog, gewoonlijk anoniem vervaardigd in kringen van de rederijkers. Toen de vrijheidsstrijd ook een antikatholiek karakter kreeg, stelde het geuzenlied, vaak als spotlied tegen Spanje en Rome, zich in dienst van de hervorming. Men onderscheidt verder geuzenliederen met een kroniekachtige inslag die de traditie van het historielied voortzetten, triomfliederen die de successen van de opstand bezingen en propagandateksten. Tijdens de Tweede Wereldoorlog ontstond het zogenaamde nieuwe geuzenlied, waaronder grote bekendheid verwierf Het lied der achttien dooden door J. Campert in 1941 n.a.v. het zgn. geuzenproces in Rotterdam.\nVan de oude geuzenliederen zullen er vele – omdat ze als pamflet verschenen – verloren zijn gegaan. Van circa 1578 dateert de eerste overgeleverde druk van Een nieu Geusen lieden boecxken
********Oorspronkelijk  de naam van een rapsodenschool op Chios die de werken van Homerus bewaarde en propageerde. Soms werd de term ook gebruikt voor rapsoden in het algemeen en ook voor al wie in de Griekse wereld Homerus’ werk voordroeg of verspreidde.
********Oosterse of Byzantijnse roman is de verzamelnaam voor die middeleeuwse (hoofse) romans (hoofse literatuur) uit de tweede helft van de 12de en uit de 13de eeuw die ofwel hun stof (materie) voor een deel ontlenen aan de Arabische literatuur dan wel zich (grotendeels) in de Oriënt afspelen. Ze ontstonden onder invloed van de kruistochten, die de Oosterse cultuur en levenswijze in het Westen bekend maakten.\nAls belangrijkste representant van de Oosterse roman noemt men de rond 1275 door Diederic van Assenede uit het Oudfrans vertaalde Floris ende Blancefloer (ed. Mak, 19804). Tegenwoordig neigt men ertoe dit werk te classificeren als (hoofse) Karelepiek: Floris en Blancefloer zijn immers de grootouders van Karel de Grote, zoals vermeld wordt in de epiloog (vs. 3959-3967). In de Oudfranse Floire et Blancheflor (ca. 1160) wordt dit feit echter nadrukkelijk in de proloog meegedeeld. Van de Oosterse roman als aparte groep blijft dan verder weinig over, omdat de overige romans gemakkelijk ondergebracht kunnen worden in andere groepen: de kruisvaartroman (bijv. Hughe van Bordeus, Seghelijn van Jherusalem, ed. Claassens, 1993) en de Alexanderroman (Jacob van Maerlants Alexanders Geesten, ed. Franck, 1882).
********Op de Berner Conventie van 1886 werden voor het eerst auteursrechten vastgesteld voor elke vorm van creatief werk. Deze regeling werd door een groot aantal Europese landen aanvaard. Daarmee werd vastgelegd dat een auteur of kunstenaar het geestelijk eigendom bezat van het door hem of haar geschapene en dat hij of zij auteursrechten kon laten gelden, zoals een financiële vergoeding bij verkoop of ander gebruik. Dat geestelijk eigendom verjaarde volgens de Berner Conventie 50 jaar na het overlijden van de auteur of kunstenaar. De Europese Unie verlengde die termijn later tot 70 jaar.\nIn Nederland kwam pas in 1912 een Auteurswet tot stand die tot op heden, zij het met latere wijzigingen en aanvullingen, zijn geldigheid behield.
********Op een raadsel gebaseerd gedichtje dat tot doel heeft om op recreatieve wijze het verstand te scherpen, zoals het volgende voorbeeld uit de 15de eeuw:\nMijn vader wan1 mi hier te voren [1 verwekte]\nEer hi ghewonnen2 was of gheboren. [2 verwekt]\nSo dede mijn moeder, sijt seker das:\nDrouch mi eer soe gedreghen was3 [3 zijzelf gedragen was]\nIc ben oec de selve man\nDie mier ouder moeder maeghdom nam4. [4 die de maagdelijkheid van mijn grootmoeder nam]\nOec ben ic die niet en verdrouch5 [5 die onverdraagzaam was]\nDie tvierendeel van der werelt verslouch.\nNu vraghic elken, die dit aensiet,\nOf hi minen name mach weten yet.\n(Belgisch museum 5, 1841, p. 100).\n(Het antwoord is: Caïn. Zijn vader en moeder (Adam en Eva) zijn niet verwekt en geboren. Caïn was de eerste die als landbouwer de aarde ontgon (de grootmoeder) en hij vermoordde zijn broer Abel, één van de vier mensen die toen op aarde leefden).\nEen bijzondere, middeleeuwse vorm van het raadselvers is de minnevraag. Discussiëren over minnevragen was een vorm van hoofs vermaak (hoofse liefde). Een samenhangende verzameling van deze vragen werd wel bijeengebracht in een koningsspel, een vraag- en antwoordspel waarin jonge mensen van verschillende sekse elkaar persoonlijke en soms pikante vragen over de liefde stellen die naar waarheid beantwoord moeten worden. Behalve het spelelement hebben deze minnevragen ook een didactisch element in zich: de hoofse beginselen zijn in een vraag- en antwoordvorm gegoten met belering als doel.\nEen dichter van raadselverzen uit de renaissance is Johan de Brune de Oude, die in de Zeeusche nachtegael (1623) een aantal ‘Corte, scherp-sinnighe beschrijvinghen, die voor gheraedsels connen ghebruyckt werden’ (p. 84-89) heeft opgenomen.\nIn de Nederlandsche baker- en kinderrijmen (18944, p. 163-169), uitgegeven door J. van Vloten, wordt een aantal raadselverzen uit de jeugdliteratuur opgenomen, zoals:\nVijf harten, vijf starten,\nEn een prik in 't gat
********Op rijm gestelde spreuk (adagium) of spreekwoord. Al gedurende de middeleeuwen werden er rijmspreuken verzameld, bijv. in het handschrift-Van Hulthem (ca. 1410):\nNiemen sijn vriende en weet\nAlse sijn dinc ten besten steet:\nMaer de vriende worden becant\nAlst hem ten quaetsten gheet in hant.\n(Middelnederlandsche rijmspreuken, ed. Suringar, 1886, p. 30).\nVeel rijmspreuken zijn bewerkingen van de Disticha Catonis en de Facetus maar ook spreuken uit de Bijbel, bijv. uit Spreuken, kwamen in verzamelingen met rijmspreuken terecht en werden dan zonder onderscheid aan de spreekwoordelijk wijze Salomo toegeschreven.\nDe rijmspreuk behoort tot de gnomische vormen die ook wel worden aangeduid als einfache Formen.
********Op schrift gestelde redevoering met een religieus stichtende, vermanende of moraliserende inhoud
********Opmaak of mise-en-page (bladschikking) is een term uit de typografie voor het op de juiste wijze samenstellen van bladzijden uit in de galei gezette regels of – bij de modernere zettechnieken – het op juiste lengte brengen van de pagina's vanaf stroken (al dan niet met behulp van een zgn. plakproef). Tijdens de opmaak worden de kopregels aangebracht, de katernsignaturen (katernsignatuur), de paginering of foliëring, voetnoten (voetnoot) of marginale noten en illustraties. Er dient op gelet te worden dat er bijv. geen hoerenjong ontstaat en dat nog een aantal andere opmaakregels in acht genomen wordt. Na de opmaak kan het formaatmaken, het rangschikken van de bladzijden zetsel in de vorm, plaatsvinden. Een verwante term is lay-out.\n\n\n\n\n\n\n\nOpmaak van een binnen- en buitenvorm van de pagina's 1 t/m 4. [bron: Ph. Gaskell, A new introduction to bibliography (1972), p. 81].
********Opmerking, vaak aan het begin van een werk, die op de relativiteit ervan wijst (‘het is slechts een inleiding tot, aanvulling op' ...). In de retoriek beoogde een dergelijke formule niet zelden het tegenovergestelde effect (cf. valse bescheidenheid). Zie ook captatio benevolentiae, topos.
********Optreden van de verteller in zijn eigen verhaal, bijv. door de lezer rechtstreeks toe te spreken en die te sturen in diens receptie van de tekst. Een dergelijke verteller behoort daarmee tot de auctoriële vertelinstantie. Zo treedt Hildebrand in zijn 'De familie Kegge' in de Camera obscura (1839) bij herhaling op als de commentator op de door hem beschreven situaties. Zo geeft hij bijv. zijn mening over de gang van zaken bij het ontbijt bij de familie Kegge in de volgende bewoordingen:\nAan het ontbijt voegt de bijbel en de stilte, en na den ontbijt, eenzaamheid en bezigheid
********Opvatting over de relatie tekst/werkelijkheid waarin het primaat van de werkelijkheid geponeerd wordt (zie ook mimesis). Ze kreeg vooral vorm in het (dialectisch) materialisme van Lenin. Men stelt er dat iedere kennis van de buitenwereld slechts een weerspiegeling is in de gedachten van de mens van de onafhankelijk van het bewustzijn bestaande werkelijkheid. Kunst functioneert in deze context als een vorm van weerspiegeling van de werkelijkheid in een welbepaalde ontwikkelingsfase. Vandaar dat ze nooit louter beschrijvend kan zijn. Ze dient typerende verschijningen en situaties uit te beelden die verwijzen naar de wetmatige ontwikkeling van de samenleving in marxistisch-leninistische zin (zie ook type).\nLatere theoretici als L. Goldmann (Le dieu caché, 1955) onderstrepen veeleer de homologie tussen wereldbeeld (vision du monde) en tekst, terwijl P. Macherey en T. Eagleton betogen dat de ideologie waarin de mens gevangen leeft, niet rechtstreeks in de literatuur wordt weerspiegeld, maar er vaak omgekeerd of gebroken in verschijnt.
********Opvattingen van één of meer auteurs voor zover deze, tekstintern impliciet, zijn af te leiden uit de vorm (stijl en bouw) van het werk, of, textextern expliciet, uit uitspraken van de auteur(s) daarover. Zo blijkt bij analyse van de poëzie van Nijhoff dat de metonymia daar een belangrijk vormgevingsprincipe van is (versintern impliciet). Voor vormgevingsprincipes van meer dan een auteur kan men bij voorbeeld wijzen op het impressionisme als geheel van technieken van sommige vertegenwoordigers van het symbolisme. Het zijn vooral de voorstanders van de ergocentrische benaderingswijze die in hun aanpak gericht zijn op het vinden van vormgevingsprincipes van een tekst, een oeuvre of stroming.
********Opzettelijk veranderde vloek waarvan het uitspreken opluchtend werkt, maar die als gevolg van de onschuldige formulering zijn magische kracht verloren heeft, veelvuldig gebruikt in het rederijkerstoneel en het 17de-eeuwse kluchtige drama, bijv. ‘gants lyden’ in plaats van ‘Gods lijden’ zoals in G.A. Bredero’s Spaanschen Brabander (vs. 58). Een moderne bastaardvloek is ‘tjeempie’, oorspronkelijk ‘Jezus mijn’.
********Oudgerm. letterteken.\nVolgens een traditioneel aanvaarde maar volgens sommigen twijfelachtige etymologie zou het woord ‘boek’ ontwikkeld zijn uit het Germaanse woord dat aanvankelijk ‘beuk’ betekende. Het hout van deze boom werd door de oude Germanen gebruikt als materiaal waarop ze hun runen (zie runen(liederen)) aanbrachten. Een gelijkaardige metonymische verschuiving van plantaardige materie naar schrijfmateriaal, en van daaruit eventueel naar het geschrevene, kenmerkt ook andere woorden als codex, of ‘papier’ (uit papyrus). Het gebruikelijke woord voor het Boek der Boeken – de Bijbel – werd via het Latijnse ‘biblia’ en het Griekse ‘biblion’ uit de Semitische talen ontleend en betekende oorspronkelijk papyrusbast.\nIn het moderne gebruik – zeker ook met de digitale varianten – wordt de term ‘boek’ gekenmerkt door polysemie en vooral vaagheid.\nIn zijn huidige vorm is een boek een verzameling gevouwen vellen (vel
********Overkoepelende benaming voor de drie typen belerende spelen uit de 15de en 16de eeuw die de rederijkers beoefenden: moraliteit, mirakelspel en mysteriespel. Het spel van zinne (ook: sinnespel en zinnespel) heeft zijn naam te danken aan de zinspreuk-1 waarin de boodschap (zin) die in het stuk besloten lag, was samengevat.\nDe rederijkers zelf duidden met spel van zinne alleen die stukken aan, waarin geen Bijbelse figuren of heiligen optraden zoals in het mysteriespel of het mirakelspel, en die ook wat minder religieus getint waren. Deze stukken worden meestal aangeduid als moraliteit. De term moraliteit komt echter niet voor in manuscripten of drukken van de spelen, wel in andere bronnen.\nKenmerkend voor het spel van zinne is een allegorie waarin eigenschappen gepersonifieerd worden. Aanvankelijk betreft de allegorie vaak concrete zaken, maar in de 16de eeuw treden abstracte begrippen, zoals ‘Ghelove’, ‘Duecht’, ‘Waerheijt’ en ‘Licht’, steeds vaker gepersonifieerd op de voorgrond. Vaak zijn de personificaties zinnekens: zinnebeeldige figuren met een negatief karakter, die handelend optreden en die de hoofdpersoon beproeven.\nHet spel van zinne krijgt in de loop van de 16de eeuw een min of meer vaste vorm: een oneven aantal taferelen of bedrijven, in de regel voorafgegaan door een proloog. Meestal bevat een zinnespel ook een tableau vivant (toog), soms meer. Een belangrijke verzameling sinnespelen vormen de zgn. Gentse spelen van 1539.
********Overkoepelende discipline van de diverse wetenschappelijke benaderingen van het verschijnsel theater. Het object van de theaterwetenschap in ruimere zin is de theatraliteit, d.w.z. het theatraal-zijn van bepaalde handelingen, gedragingen en hun codes. Het object van de theaterwetenschap in engere zin is de theatervoorstelling in al zijn constituerende elementen: zowel het speelbare gegeven als de presentatie daarvan in een plurimediale opvoering en tenslotte het publiek. Aldus bestudeert ze uiteenlopende fenomenen als drama, mime, cabaret, circus, performance-2, poppenspel, dans, ballet, opera, muziekdrama en voor vele theaterwetenschappers ook hoorspel, televisiespel en film (zie scenario).\nHet theater kan bestudeerd worden vanuit systematisch of historisch standpunt. De historische theaterstudie beschrijft en onderzoekt de evolutie van het theater of van een van de constituerende elementen ervan (bijv. geschiedenis van de scenografie, van het drama, van de theaterarchitectuur, enz.). De systematische theaterstudie houdt zich bezig met theorievorming omtrent de drie constituerende elementen van het theater en/in hun onderlinge samenhang:\n\n\n•studie van drama, scenario, maar eventueel ook van ongeschreven concepten: drama-analyse, comparatistische tekststudie, semiotiek van het drama, enz.
********Overkoepelende term voor dichtwerk dat uit het volk voortkomt, zoals middenstandspoëzie, de slogan, maar ook o.a. Sinterklaasrijm e.d.
********Overkoepelende term voor het geheel van disciplines dat zich bezighoudt met de wetenschappelijke bestudering van literatuur in de brede zin van beide termen (‘literatuur’, ‘wetenschap’). \nHet object van de literatuurwetenschap wordt bepaald door de literariteit, d.w.z. het literair-zijn, van bepaalde taaluitingen. Hierbij spelen naast strikt talige en tekst-interne elementen (structuur, stijl, poëtische functie e.d.) ook allerlei historisch-pragmatische en psychosociale factoren een rol (evolutie van wat als literair bedoeld of ervaren werd). Doordat men zich meer bewust is geworden van het belang van deze contextuele factoren en dus van het historische en relatieve karakter van elke literatuurdefinitie en elke canon-1, zijn de grenzen tussen de literatuurwetenschap en een aantal andere geesteswetenschappen gaan vervagen en werden vooral vanaf de jaren 1990 pogingen ondernomen om de literatuurwetenschap sterker te integreren in een bredere studie van kunst, cultuur en maatschappij. Duidelijke symptomen van deze evolutie zijn het groeiende succes van de culturele studies (een discipline die deels kan worden beschouwd als een verbreding van de literatuurwetenschap, deels ook als een negatieve reactie op het traditioneel ‘elitaire’ karakter ervan) en de sterk toenemende druk om aan het literatuurwetenschappelijk onderzoek een interdisciplinair karakter te verlenen, vaak in die mate dat de disciplines als aparte structuren aan sterke erosie gaan lijden.\nMeer concreet behoren tot het domein van de literatuurwetenschap allerlei vormen van literatuurgeschiedenis, zowel nationaal als grensoverschrijdend, en verder de interpretatie van afzonderlijke teksten, de filologie, de bestudering van aard en functie van literatuur, het onderzoek naar de canonvorming, de genreleer, de poëtica, de retorica, de narratologie, enz. Sommigen rekenen ook de literaire kritiek tot de literatuurwetenschap, anderen beschouwen haar als object van onderzoek.\nHet onderzoeksdomein van de literatuurwetenschap is bij nader inzien bijzonder breed en divers. Verschillende pogingen werden ondernomen om hierin een duidelijker structuur aan te brengen. Zo kan men een aantal (deel)disciplines onderscheiden op grond van de aard en omvang van het specifieke object dat bestudeerd wordt en/of op grond van de aard van de methode of kenwijze die wordt aangewend. Een traditionele onderverdeling is deze welke de literatuurtheorie (gekenmerkt door de algemene, systematische kenwijze) plaatst naast of tegenover de literaire kritiek of de hermeneutiek (de analyse, interpretatie en evt. evaluatie van individuele teksten), de literatuurgeschiedenis (de diachrone studie van meerdere teksten) en de vergelijkende literatuurwetenschap (de grensoverschrijdende studie van meerdere teksten). Dergelijke onderverdelingen hebben een blijvend nut, al was het maar omdat ze bepaalde taakverdelingen mogelijk maken. Toch mag hun belang niet overschat worden: literatuurgeschiedschrijving bijv. berust steeds op een bepaalde theorie en op de lectuur van bepaalde individuele teksten, en kan ook moeilijk bestaan zonder een vergelijkend perspectief.\nWat de kenwijze aangaat, kan men zich overigens de fundamentele vraag stellen op welke wijze ons begrip van literaire en culturele fenomenen een ‘wetenschappelijk’ statuut kan hebben of krijgen (methode, hermeneutiek, empirische literatuurwetenschap). De term literatuurwetenschap lijkt in dit verband een zeker kentheoretisch optimisme te suggeren. De vagere benaming literatuurstudie (vgl. ook Fr. études littéraires en Eng. literary studies) wordt als synoniem van literatuurwetenschap gebruikt, maar legt minder de nadruk op de wetenschappelijke aanpak of ambities in de verschillende disciplines.\nNoteren we nog dat de term letterkunde in pedagogische en administratieve contexten wel eens gebruikt wordt als synoniem voor literatuurwetenschap of literatuurstudie, met name wanneer het gaat om het onderwijs en onderzoek van de literatuur in een bepaalde taal (bijv. Franse taal- en letterkunde). Dit gebruik berust op een metonymische verschuiving van het onderwerp van de studie (letterkunde) naar de studie zelf, een verschuiving die deels gemotiveerd is door de analogie van ‘letterkunde’ met ‘taalkunde’ (dat wél het studiedomein aanduidt eerder dan het onderwerp: taal). \nVermelden we tot slot dat, in engere zin, en bij wijze van verkorting, de term ‘literatuurwetenschap’ soms gebruikt wordt als synoniem voor algemene literatuurwetenschap (bijv. J. van Luxemburg e.a., Inleiding in de literatuurwetenschap, 1981, p. 17) of voor theoretische literatuurwetenschap (bijv. F.C. Maatje, Literatuurwetenschap, 1970, dat als ondertitel heeft ‘grondslagen van een theorie van het literaire werk’).
********Overkoepelende term voor romans of verhalen over één of meer misdadigers of misdaden (meestal moorden, vandaar ook wel krimi genoemd). Doorgaans maakt men onderscheid binnen dit type literatuur tussen de detectiveroman of speurdersroman, de politieroman en de dossierroman. Om de spannende werking worden misdaadromans samen met de spionageroman tot de thrillers gerekend.\nVoorlopers van dit genre vindt men reeds in de 18de eeuw in ´criminal biographies´ (bijv. Defoe, Moll Flanders, 1722
********Pendant van de analogiemetafoor. Deze kan op logische gronden worden voorspeld, ook als men die niet in de tekst aanwezig vindt.\nG. Gezelle begint zijn gedicht 'Nieuwjaarmaand'  met de regels:\n't Verleden jaar heeft, oud en stram\ngeleefd tot dat het nieuwe kwam \n(Gedichten, [z.j.], p. 173). \nMen kan men zich het nieuwe jaar daarbij voorstellen als een jong en lenig levend wezen.
********Periodebegrip voor een stroming in de literatuur die gewoonlijk in de tijd gesitueerd wordt tussen ongeveer 1790 en 1830. In feite kent de term een veel bredere toepassing en duidt men er de culturele beweging mee aan die het gehele westerse leven en denken in de eerste helft van de 19de eeuw heeft gedomineerd en ook veel invloed heeft uitgeoefend op allerlei culturele verschijnselen sindsdien. Het gebruik van de term is complex en men is het dan ook niet eens over de definiëring en de toepassing ervan. Sommigen achten de term volledig onbruikbaar omdat er geen overeenstemming over de inhoud bestaat (Lovejoy). Anderen zijn van mening dat de West-Europese cultuur in de genoemde periode voldoende punten van overeenkomst vertoont om toch van romantiek te blijven spreken. Binnen die laatste categorie cultuur- en literatuurhistorici worden twee duidelijk te onderscheiden pogingen ondernomen om de romantiek te omschrijven. De eerste soort omschrijvingen  tracht verschijnselen die kenmerkend geacht worden voor deze periode terug te voeren op één of meer centrale begrippen (‘wezenskenmerken’) die als bepalend worden gezien voor de stroming in zijn geheel. De belangrijkste kenmerken die in dit verband genoemd worden zijn de individualisering van gevoel en verbeelding, subjectiviteit of individualisme als zodanig en vrijheid of liberalisme (Wellek, De Deugd e.a.). Ook het dualisme van de kunstenaar o.m. blijkend uit enerzijds zijn verlangen naar het hogere en tegelijkertijd zijn aanvaarding van het aardse wordt als belangrijk kenmerk aangewezen. Anderen geven een meer uitputtende opsomming van de romantiek kenmerkende verschijnselen en trachten daar een beschrijving aan te verbinden van de nationale verschillen en overeenkomsten die de romantische beweging vertoont (Remak e.a.). Wat men onder romantiek verstaat, blijkt in hoge mate bepaald door het door de beschouwer gekozen ordeningsprincipe van die verschijnselen.\nWanneer hier gekozen wordt voor het uitgangspunt van het individualisme en de subjectiviteit van de kunstenaar dan geeft dat de gelegenheid om daaraan een aantal van die verschijnselen te relateren. De romantische kunstenaar zag zichzelf bij voorkeur als een uitverkoren ziener, de middelaar tussen het aardse en het metafysische. Gevoel en verbeelding – vaak als kenbron bij uitstek gezien (zie ook negative capability) – waren middelen om deze metafysische verbondenheid van het individu te beleven en verwoorden. Die houding leidde niet alleen tot de genie-cultus, maar ook tot de in de romantiek zo veelvuldig geconstateerde ‘Sehnsucht’, Weltschmerz of hamletisme waar ideaal en werkelijkheid onverzoenbaar bleken. De volledige ontplooiing van de individuele kunstenaar kon alleen gestalte krijgen in volledige vrijheid. Veel romantici zijn dan ook progressief-liberaal en revolutionair, althans aanvankelijk. Er is vooral aandacht voor het bijzondere, het onderscheidende en daarmee tevens voor het irrationele in de mens (de nachtzijde van het bestaan, de droom, het onvervulde verlangen etc.) of voor de wortels van het eigen ik (de kindertijd). In de thematiek van de literatuur komen deze verschijnselen tot uiting in de aandacht voor het exotische en fantastische, voor de outsider of de banneling, voor sprookjes, voor het nationale (eigen) verleden en voor de overlevering. Een genre dat zich bij uitstek leende voor de individualistische ontboezeming is de lyriek en voor het proza het dagboek. In feite leidde de individualisering van de kunst tot het loslaten van het normatieve hiërarchische systeem der genres, zoals dat tot in de verlichting had bestaan. Er ontstaat vermenging van genres en er komen nieuwe genres op de voorgrond te staan, zoals de roman, in het bijzonder de historische roman en de gothic novel.\nMen kan de romantiek ook negatief definiëren vanuit de tegenstelling tot de erfenis van het classicisme. Romantiek is dan alles wat niet classicistisch is. Niet het uniforme en universele, maar het veelvormige en unieke staat centraal voor de romanticus. Hij verzet zich tegen het mimetische (mimesis) karakter van de kunst en haar pragmatische, opvoedende taak en stelt daar een zuiver esthetische taak tegenover. Schoonheid is het Godgelijke en de kunstenaar is haar priester. \nIs men het over de definitie van de romantiek al niet eens, over de begrenzing in de tijd verschillen de opvattingen zo mogelijk nog meer. Gewoonlijk wordt de romantiek in de handboeken gesitueerd tussen 1790 en 1830. Een probleem daarbij is echter dat veel van de beschreven verschijnselen al voorkomen voor 1790. Dat is dan ook de reden dat men er wel een periode aan vooraf laat gaan die men preromantiek heeft genoemd. In Duitsland wordt gesproken van de Sturm und Drang-periode die eraan vooraf zou gaan. Anderen neigen ertoe om de periode te begrenzen door specifieke historische gebeurtenissen, zoals de oprichting van het Duitse romantische tijdschrift Atheneum in 1798 als beginpunt, of het overlijden van Walter Scott in 1832 als eindpunt. Maar ook bestaat de opvatting dat de romantiek doorwerkt tot op de dag van vandaag en dat er periodiek steeds andere aspecten van de romantiek worden opgepakt en uitgewerkt. In die laatste versie wordt romantiek opgevat als een brede culturele beweging waaronder ook stromingen als bijv. de Tachtigers of het symbolisme kunnen worden begrepen. In de 20ste eeuw onderscheidt men het verschijnsel van de neoromantiek. Zoals we gezien hebben hangen dergelijke periodeafbakeningen ten nauwste samen met de invulling die men aan het begrip romantiek geeft.\nIn de Duitse romantiek onderscheidt men de Frühromantik en de Hochromantik. De Frühromantik, vooral geconcentreerd in Berlijn en Jena, is te situeren in het laatst van de 18de eeuw en het begin van de 19de eeuw, met als centrale figuren de gebroeders Schlegel en verder de dichters Wackenroder, Tieck en Novalis, de godsdienstfilosoof Schleiermacher en de natuurfilosoof Schelling. Tot de jongere generatie, ook wel Heidelbergromantici of Hochromantiker genoemd, rekent men Brentano, Hoffmann, Mörike en Eichendorf. Naast de fascinatie voor het verleden, de natuur en het eenvoudige, concentreerden ze zich ook op het erotische (vaak verbonden met het demonische en bovennatuurlijke), het Germaans nationale, het legendarische en het volkse (Grimm). \nIn Engeland manifesteerde de romantiek zich nauwelijks als een coherente beweging. Naast William Blake en de gothic novelists dienen historische romanschrijvers als Walter Scott en dichters als Wordsworth, Coleridge, Shelley, Keats en Byron (byronisme) vermeld te worden. De overgang naar de romantiek verliep er geleidelijker en informeler, met een herwaardering van de eigen traditie: Spenser, Milton, Shakespeare.\nGezien de sterke nawerking van het classicisme en het neoclassicisme en de afkeer van buitenlandse invloeden breekt de volle romantiek in Frankrijk pas laat door met Victor Hugo’s Préface de Cromwell (1827) dat groot tumult veroorzaakte en felle discussies tussen classici en ‘modernen’. Het pleit werd ten gunste van de romantiek beslecht met de opvoering van Hugo’s Hernani (1830). Op het gebied van de poëzie moeten de namen van De Nerval, De Lamartine, De Vigny en De Musset genoemd worden. Wegbereiders waren Chateaubriand met Atala (1801) en Madame De Staël met De l’Allemagne (1813), waarin ze de Duitse romantiek in Frankrijk introduceerde.\nDe Italiaanse romantiek is vertegenwoordigd in het werk van Manzoni, Ortis, Foscolo en Leopardi en de Spaanse door Martinez de la Rosa, Garcia Guttiérez, José de Cadalso en Zorilla.\nIn Nederland laat men de romantiek gewoonlijk vooraf gaan door een periode die men preromantiek genoemd heeft en waaronder men auteurs als Hieronymus van Alphen en Rhijnvis Feith rangschikt. Het begrip preromantiek is echter zeer omstreden omdat het te weinig laat zien hoezeer er van een geleidelijke en in Nederland van een zeer voorzichtige ontwikkeling sprake is. Van die terughoudendheid getuigt bijv. Jacob Geels dialoog Gesprek op de Drachenfels (1835) waarin een waarschuwing voor de vrijheden van de romantiek wordt verwoord. Hoezeer de nationale romantiek slechts een zwakke weerklank geeft van de internationale, kan men aflezen aan Beets’ werk uit zijn zgn. ‘zwarte tijd’ en de discussie tussen Beets en Geel n.a.v. Beets’ Gids-bijdrage ‘Vooruitgang’. Behalve in het werk van Kinker, Bilderdijk en Da Costa zijn er romantische tendensen aan te wijzen in dat van Drost, Potgieter, Van Lennep, Paaltjens en Bosboom-Toussaint. Vooral de historische roman speelde in Nederland een belangrijke rol, zoals de historische romans van Conscience in Vlaanderen. Sommige literatuurhistorici beschouwen het werk van Multatuli als het hoogtepunt van de Nederlandse romantiek.\nIn België is de romantiek vertegenwoordigd in het werk van Jan Frans Willems, Alfred Hegenscheidt en Prudens van Duyse. Sommigen beschouwen de poëzie van Guido Gezelle als een hoogtepunt van de Vlaamse romantiek. Maar met het noemen van de namen van Multatuli en Gezelle is de grens van 1830 voor het einde van de romantiek al ruimschoots overschreden.
********Periodiek – normaliter eenmaal per jaar – verschijnende publicatie van een genootschap, vereniging of organisatie met wetenschappelijke artikelen en berichten betrekking hebbend op het desbetreffende vakgebied of onderwerp. Bekende jaarboeken zijn het Gentse Jaarboek van de Koninklijke Academie voor Nederlandse Taal- en Letterkunde en het Jaarboek De Fonteine, het LeidseJaarboek van de Maatschappij der Nederlandse Letterkunde, het Jaarboek van het Felix Timmermans-genootschap, het Jaarboek van het Louis Paul Boon-genootschap en het Jaarboek Reve. \nDe oudere benaming annalen-2 in tijdschrifttitels heeft de betekenis van ‘jaarboek’ grotendeels verloren. 
********Periodiek verschijnende publicatie in de vorm van een tijdschrift, weekblad of dagblad.
********Periodiseringsterm uit de oudere vakliteratuur voor de tijd van de opkomst van de romantiek. Sommigen gebruiken de term als verzamelnaam voor reacties tegen het classicisme en/of de verlichting (piëtisme (piëtistische literatuur), Sturm und Drang e.a.)
********Personage in een roman of toneelstuk dat in tegenstelling tot de klassieke held, die mentaal sterk, eerbiedwaardig of machtig moest zijn en in elk geval onze bewondering moest verdienen, juist onbetekenend en veelal passief is en ons medelijden of hooguit begrip opwekt. De antiheld is een weerloos slachtoffer van een toevallige samenloop van omstandigheden, van een vergissing, van zijn medemensen of van zijn plaats aan de rand van de maatschappij. Hij wordt dan ook meestal getekend met een verontschuldigende wreedheid of een ironiserende vertedering. \nDe antiheld kan incidenteel al vroeg in de literatuur worden aangewezen (figuren als Don Quijote of de marginale ik-vertellers van vele schelmenromans komen ervoor in aanmerking), maar is vooral sedert het begin van de 19de eeuw sterk in opkomst. In het 20ste-eeuwse existentialisme, het absurd toneel en de nouveau roman (deze laatste ook kenschetsend antiroman genoemd), is het proces van de onttroning van de klassieke held in zijn uiterste consequenties doorgevoerd. Bekende voorbeelden zijn Meursault in l’Etranger (1942) van Albert Camus, Jim Dixon in Lucky Jim (1954) van Kingsley Amis, en Jimmy Porter in Look Back in Anger (1956) van John Osborne. Voorbeelden van antihelden in de Nederlandse literatuur zijn Ondine en Oscar uit L.P. Boons De Kapellekensbaan (1953), Osewoudt uit De donkere kamer van Damokles van W.F. Hermans (1958), Willem Bleeker uit Bleekers zomer (1972) van Mensje van Keulen en Danny Muggepuut uit Brusselmans’ trilogie Muggepuut, De perfecte koppijn en Toos (2005-2008). Ook vele protagonisten in Thomas Rosenbooms romans kunnen als antiheld worden bestempeld. 
********Personage in het drama, soms ook in het proza, aan wie de protagonist intieme bijzonderheden (gevoelens, plannen, beweegredenen e.d.) kan vertellen, omdat hij als vriend, vriendin of bediende blijkbaar volledig vertrouwd kan worden. Omgekeerd kan de vertrouweling(e) de protagonist met raad en daad terzijde staan. Vaak wordt de vertrouweling(e) gebruikt om de monoloog te vermijden waarin een personage zijn innerlijk zou moeten blootleggen. In Pieter Langendijks Het wederzyds huwelyksbedrog (1720) speelt Klaar, de meid van Charlotte, de rol van vertrouwelinge die haar meesteres helpt Lodewijk voor een huwelijk te strikken. Andere voorbeelden van dergelijke confidentes  zijn Chrysalde in L' école des femmes (1663) van Molière en Maria Gostrey in The ambassadors (1903) van Henry James.
********Personage uit het rederijkerstoneel. De wachter kan al naar gelang het type spel van karakter veranderen, maar desondanks blijft in hem de ‘wachter’ uit het wachterlied herkenbaar. In Reijnier Pouwelsz. Tspel van Christenkercke (ed. Brands, 1921) komen twee wachters voor. De eerste is een parodie, omdat hij de minnaars waarschuwt dat de nacht nadert, met andere woorden: de hoogste tijd om.... Daarnaast komt een wachter voor, Scriftuerlijcke hoede, die de mensen tot kuisheid oproept.\nIn het spel van zinne kan de wachter functioneren als verslaggever of bode, daarmee de taak van de zinnekens overnemend. In het stichtelijke rederijkersspel is zijn rol vermanend en vergelijkbaar met wat later het klassieke koor wordt. In het erotische rederijkersspel ten slotte lijkt hij het sterkst op zijn archetype, de waarschuwer van stiekeme minnaars.\nZo schrijft de Brabantse dichter Johan Baptista Houwaert (1533-1599):\nStaet op staet op tes schoon dach\nDie in liefs ermkens ligghen met vreughden\nBidt Veneri dat noch ghedeuren mach\nNeempt orloff aen de soete jeughden\nSoo blijfdy in eeren en in deughden.\n(A.T. Hatto (ed.), Eos, An enquiry into the theme of lover's meetings and partings at dawn in poetry (1965), p. 485).\n\n\n\n\n\n\n\nAfbeelding van Pieter Bruegel de Oude van een toneeltje met wachter, rechtsboven de geliefden. [bron: J.J. Mak, Uyt ionsten versaemt (1957), afb. III].
********Plaatsaanduiding van een boek in een bibliotheek-1, meestal bestaande uit een combinatie van letters en cijfers, aangebracht op de rug van of in het boek, eventueel ook op de doos waarin het boek voor de conservering ondergebracht is, en bij de vermelding in de catalogus-1. De meest eenvoudige aanduiding is die van de kast met een cijfer, van de plank met een letter en van de volgorde op de plank weer met een cijfer. Zo betekent 13 C 4 dan: het vierde boek op plank C van kast 13. Sommige signaturen vertonen nog duidelijk de opstelling van de boeken volgens bibliografisch formaat, zoals eertijds vaak de gewoonte was, bijv. signatuur Z qu 224 van de Universiteitsbibliotheek Utrecht verwijst naar het kwarto-formaat (qu = quarto) van dit werk. In bibliotheken waar gewerkt wordt met de UDC of Dewey zien de signaturen er ingewikkelder uit, bijv. 839.3.091‘‘17/18’’. Speciale collecties blijven vaak in het magazijn bijeen geplaatst, bijv. op de UB Utrecht: Moltzer 2 c 3, waarmee de verzameling van Prof. Dr. H.E. Moltzer wordt aangegeven. \nBibliotheken die ingericht zijn volgens het UDC-systeem hoeven bij uitbreiding of verhuizing hun signaturen niet aan te passen
********Poëticale term door A.L. Sötemann geplaatst tegenover de term zuivere poëzie, een door hem gebruikt begrippenpaar om de twee modernistische tradities in de West-Europese poëzie te karakteriseren. Onder onzuivere poëzie wordt in dat verband poëzie verstaan die geen doel in zichzelf kent (autonomiebewegingen), maar middel is om andere doelstellingen te verwezenlijken (engagement). Voor de dichters van de onzuivere-poëzietraditie staat een sociale of maatschappelijke functie van het kunstwerk op de voorgrond. Sötemann geeft als voorbeeld van een ‘impure’ dichter Sybren Polet, die hij met zijn poëzieopvattingen plaatst tegenover de ‘pure’ dichter Gerrit Kouwenaar.\nDe term ‘onzuivere poëzie’ vertoont uiteraard verwantschap of overlapping met termen als pragmatische literatuur en tendensliteratuur.
********Poëzie die door en vaak ook voor arbeiders geschreven is. Een voorbeeld hiervan is M’n woord een wapen tot verweer (1972) van P. van Vollenhoven en W. de Vries. Eerder al stelde R. Herreman een bloemlezing samen van deze poëzie onder de titel Vlaamsche arbeiders-poëzie (1931) in 1937 gevolgd door Arbeiders dichten. In 1975 verscheen korte tijd het tijdschrift WAR, tijdschrift voor arbeidersliteratuur (vanaf 1975).
********Poëzie die een kleinburgerlijke indruk geeft door haar anekdotische thematiek, gematigde toon en gebrek aan originaliteit qua ideeën en vorm. Een geliefkoosd thema is het intieme familiale geluk, dat vaak moraliserend wordt bezongen
********Poëzie die jazzmuziek als onderwerp heeft of die qua stijl, vormgeving of thematiek geïnspireerd is op jazz. De Amerikaanse dichters Kenneth Rexroth (1905-1982) en Chr. Logue (1926-1988) zijn bekend geworden als jazzdichters. Maar ook negrospirituals (spiritual), met hun sterk ritmisch gezongen geestelijke teksten, kunnen beschouwd worden als jazzpoëzie waarvan echter de schrijvers vaak onbekend zijn.\nIn het Nederlandse taalgebied hebben de Vijftigers invloed ondergaan van de Amerikaanse jazz. Vooral in het werk van Lucebert en Remco Campert kan men daar talrijke bewijzen voor aantreffen. Zo is Remco Camperts bundel Ten lessons with Timothy (1950) gebaseerd op de gelijknamige grammofoonplaatopname van Dizzy Gillespie. Ook gedichten als ‘jam session’, ‘Eric Dolphy´ en ´Chat Baker´ getuigen daarvan. Over Charlie Parker schreef Campert de bekende regels:\nJe blies in je handen en er was muziek\n[…]\nHij maakte mijn jeugd,\nmijn best seizoen, mijn maand april,\nmijn zuiver en begrepen woord, rust en onrust\nnauwkeurig afgewogen in mijn handen,\neen schreeuw als een roos als je goed luistert liefde luister je\ngoed nee het hoeft niet meer want\nondergesneeuwd ondergesneeuwd ondergesneeuwd\n(R. Campert, Dichter, 2009, p. 153-154).\nLater zijn het in Nederland vooral C. Buddingh’, J. Bernlef en J. Deelder die een aantal jazzgedichten geschreven hebben.\nIn Vlaanderen schreef Roger M.J. de Neef jazzpoëzie in Empty bed blues (1996), een bundel met gedichten over Louis Armstrong, Charlie Parker, Miles Davis e.a. Maar ook gevoelens die verwijzen naar typische jazzfenomenen als de blues geven aanleiding tot jazzpoëzie. Een ander voorbeeld van een Vlaming die jazzdichter genoemd wordt is Willem M. Roggeman. A.J. Govers stelde een bloemlezing jazzgedichten samen onder de titel Jazz in poëzie: instant composers gedichten (1981).
********Poëzie die ontstaat als output van een computer, nadat die gevoed is met een vocabularium en een aantal selectie- en combinatieregels. De rol van de dichter wordt hier beperkt tot het bepalen van de input, het programmeren van de computer en eventueel een na-selectie op de output. Zie ook digital humanities.
********Poëzie geschreven naar aanleiding van een belangrijk geachte gebeurtenis. Dat kunnen gebeurtenissen zijn met een familiale context (geboorte, huwelijk, overlijden e.d.), maar ook in de publieke sfeer (herdenking, veldslag, kroning etc.) waarbij de dichter direct of indirect betrokken kan zijn. Vaak werden dergelijke teksten op planoformaat uitgegeven. Er zijn allerlei subgenres binnen de gelegenheidspoëzie die verbonden zijn met de gebeurtenissen die bezongen worden. Geboorte en huwelijk (epithalamium) en overlijden (lijkdicht, funeraire poëzie) zijn daar voorbeelden van. Maar ook het drempeldicht, de satire, het lofdicht, de zegezang, het portretgedicht en het figuurgedicht kunnen als gebruiksliteratuur voorkomen.\nEr was, met name in de 16de tot en met de 18de eeuw, een heel circuit van producenten van gelegenheidsliteratuur (auteurs die daaraan vaak een belangrijk deel van hun inkomsten ontleenden, drukkers/uitgevers) en opdrachtgevers (mecenassen, stads- en gewestelijke besturen). De gelegenheidspoëzie werd allerminst als een minderwaardig genre beschouwd. \nVoorbeelden van gelegenheidsgedichten zijn opgenomen onder de desbetreffende eerder genoemde genres. Een voorbeeld van het leveren van poëzie op bestelling is het volgende archiefstuk, waarin een aantal ‘liefhebbers vande Nederduijtsche Poësij’ trachten J.J. Starter in Amsterdam te houden. Ieder stort een bijdrage van twee pond bij de penningmeester\nuut wiens handen Starter voorsz. Weecklicks sal trecken de somma van twaelef karolus guldens. Voor welke contributie hij gehouden sal syn ons volkomen acces tot alles wat hij maeckt, ofte gemaeckt heeft, te geven, wat wij van sijn liedekens ofte gedichten begeerden uijt geschreven te hebben, dat hij ons dat voor 3 stuivers de zijde gehouden sal sijn te schrijven, so wij ijets van hem willen gemaeckt hebben, dat hij ons voor een ander tot een billike prijse sal voorthelpen
********Pomsen of ponsen is een fase in het productieproces van perkament. Na het logen om de huiden te ontvlezen en ontvetten, het scheren en drogen werden de huiden gepomsd, d.w.z. met puimsteen en krijt glad gemaakt om ze (goed) beschrijfbaar te maken. Deze verklaring van het woord pomsen is een andere dan die Verdam geeft (Middelnederlandsch woordenboek, dl. VI, kol. 551) waar – volgens Hellinga en Vermeeren ten onrechte – als betekenis gegeven wordt: ‘met puimsteen van vlekken reinigen, schoonmaken’.
********Populaire rijmprent voor volwassenen die vanwege de soms lage kostprijs (één of enkele centen) ook wel centsprent genoemd werd. Een catalogus van volks- en kinderprenten werd voor het Rijksprentenkabinet te Amsterdam samengesteld door C.F. van Veen onder de titel Centsprenten. Nederlandse volks- en kinderprenten (1976).\n\n\n\n\n\n\n\nNederlandse volksprent. [bron: C.F. van Veen, Centsprenten. Nederlandse volks- en kinderprenten (1976), afb. 289].
********Populaire vorm van de 19de-eeuwse gothic novel. Het genre wordt tot de triviaalliteratuur gerekend vanwege het stereotiepe verhaalverloop en de vaak oppervlakkige karakteruitbeelding van de personages. Voor deze literatuur, die denigrerend ‘pulpliteratuur’ genoemd wordt, bestaat een speciale reeks ‘Kasteelromans’ die in kiosken en grootwinkelbedrijven verkocht wordt.
********Preek waarin de 19de-eeuwse preek wordt geparodieerd, zoals bijv. door Multatuli werd gedaan in zijn Ideën (nr. 394, VW, dl 2, 1951, p. 584-594). Multatuli baseerde deze parodie op een gezegde van de baker in Woutertje Pieterse. 
********Prent met een bijbehorende berijmde tekst, doorgaans geproduceerd als planodruk. De traditie van de rijmprent kwam in heel West-Europa tot ontwikkeling na de uitvinding van de boekdrukkunst. Men mag het genre niet verwarren met het emblema. De rijmprent is doorgaans minder moralistisch en verschilt vooral in de productiewijze: een houtsnede of gravure (later ook andere technieken) wordt afgedrukt in combinatie met een berijmde tekst op een planovel. Vaak fungeerden rijmprenten als strijdschrift of vlugschrift (pamflet), bijv. bij kerkelijke of politieke twistpunten, maar ook populaire onderwerpen gaven aanleiding tot de productie van rijmprenten
********Prent waarop in enkele woorden een bepaalde gedachte, doelstelling of overtuiging tot uiting wordt gebracht waarop de afbeelding aansluit. Vaak hebben dergelijke prenten een politiek of educatief doel. Zo wordt op een zinneprent van de hertog van Alva tegenover de prins van Oranje van ca. 1572 tot uitdrukking gebracht dat de prins staat voor verzet tegen knevelarij en het zaaien van tweedracht. Op een zinneprent van de Maatschappij tot Nut van 't Algemeen komt het nut van deze Maatschappij naar voren.\nVoor meer poëtische zinnebeelden, zie emblema.\n\n\n\n\n\n\n\nZinneprent met de Prins van Oranje tegenover de hertog Alva (ca. 1572). [bron: A.G.H. Bachrach e.a. (red.), Moderne Encyclopedie van de Wereldliteratuur, dl 7 (19832) , p. 29].\n\n\n\n\n 
********Procedé of bewerking op het niveau van de syntaxis of zinsbouw (zinsdelen en hele zinnen). 
********Procédé, genoemd naar de Duitser Emil Lumbeck die het in 1936 uitvond. Met deze term uit de boekbinderij wordt het ‘garenloos’ binden aangeduid. De rug van een boek wordt niet genaaid, maar schoongesneden en van lijm voorzien, waarna het omslag eromheen geplakt wordt (paperback). Het schoonsnijden van de rug heeft tot gevolg dat de katernen niet langer herkenbaar zijn. Dit procedé wordt vooral toegepast bij pocketboeken. Een groot nadeel van de Lumbeck-methode is het na verloop van tijd losraken van de bladen.
********Proces waarbij een auteur thema's (thema), motieven (motief), tekstgedeelten of zelfs gehele teksten ‘leent’ van andere auteurs en ze in zijn werk, al dan niet in aangepaste vorm, opneemt. In de middeleeuwen was dit een gebruikelijke werkwijze: het was niet belangrijk om oorspronkelijk te zijn
********Prozavertelling die gewoonlijk door mondelinge overlevering (zie ook orale literatuur) is blijven bestaan en waarin fantastische, wonderbaarlijke of metafysische feiten en gebeurtenissen het genre bestemmen tot een overwegend fictionele tekst (fictie). Heksen, sprekende dieren (dierensprookje) of dingen, kabouters, feeën, draken, trollen, tovenarij etc. vormen de elkaar afwisselende bestanddelen van het sprookje. Daarom wordt het genre ook tot de fantastische literatuur gerekend. Sprookjes laten tal van oude cultuurresten zien op het gebied van rechtspraak, geloof, bruidwerving, huwelijksceremonieel e.d. die uit verschillende cultuurperioden stammen, maar in de overlevering zijn samengesmolten. Er zijn relaties met de sage, de fabel en de legende (vgl. respectievelijk De ridder met de zwaan, Roodkapje en de wolf en St. Joris en de draak). Vroeger werden sprookjes dan ook beschouwd als verbleekte heidense mythen, tegenwoordig rekent men het sprookje tot een oudere fase in de geestelijke ontwikkeling van de mens. In tegenstelling tot de mythe is het sprookje niet religieus, in tegenstelling tot de legende en de sage mist het een historische achtergrond. Al is over de oorsprong en de betekenis van het sprookje nog onvoldoende bekend, duidelijk is wel dat het veelal een symbolische of allegorische, soms ook psychologische rol heeft gespeeld. \nHet belangrijkste kenmerk van het genre is de ongebreidelde fantasie: kabouters, heksen, sprekende dieren en planten maken deel uit van de sprookjeswereld. In tegenstelling tot de sage kent het sprookje een complete osmose van realiteit en bovennatuurlijke wereld. Het heeft geen lokale kleur of tijdsaanduiding en kent over het algemeen een happy end(ing) (Märchenglück). Formeel kenmerkt het sprookje zich door zijn eenvoudige zinsbouw, structuur en karaktertekening. Het bevat vele herhalingen en heeft een formuleachtige inleiding (‘Er was eens …’) en slot (‘En ze leefden nog lang en gelukkig’). Dit alles maakt het genre zo geschikt als kinderliteratuur, hoewel het daar oorspronkelijk niet voor bedoeld was en de inhoud vaak een gruwelijk karakter heeft. Wat die inhoud betreft, deugd wordt beloond en kwaad gestraft, d.w.z. dat deugd en kwaad in een duidelijke zwart-wit-verhouding staan en dus goed herkenbaar zijn. In de structuur van de vertelling komt dit tot uitdrukking in het patroon: opdracht - tegenstand (van het kwaad) - overwinning op het kwade - happy end (overwinning van het goede). \nIn de loop der tijden werden diverse verzamelingen sprookjes aangelegd, deels op grond van mondelinge tradities. Uit de 9de eeuw stamt bijv.de bekende Arabische sprookjesverzameling Duizend-en-een-nacht, waarin de verhalen in een kadervertelling tot één geheel zijn verenigd. Einde 17de eeuw werd door Charles Perrault een verzameling van nu algemeen bekende sprookjes (o.m. De schone slaapster, Roodkapje, Blauwbaard, De gelaarsde kat, Assepoester en Klein Duimpje) aangelegd onder de titel Contes de ma mère l'oye (1697). Maar pas in de romantiek ontstond er belangstelling op groter schaal, vooral onder invloed van de idee dat op die manier een bijdrage geleverd zou kunnen worden aan de reconstructie van de ‘volksgeest’. Onderzoekers legden toen de sprookjes vast die eeuwenlang mondeling overgeleverd waren. Beroemd zijn de Kinder- und Hausmärchen (1812-1814), verzameld door Jacob en Wilhelm Grimm. In België werden verzamelingen aangelegd door Amaat Joos (Vertelsels van het Vlaamsche volk, 4 dln., 1889-1892) en door Victor de Meyere (Vlaamsche vertelschat, 4 dln., 1925-1933). Nederlandse sprookjesverzamelingen werden onder meer aangelegd door Cornelis Bakker (Noord-Holland), Dam Jaarsma en Ype Poortinga (Friesland). Een onmisbaar hulpmiddel bij het onderzoek naar sprookjes is de zgn. Aarne-Thompson-typenindex.\nHet onderscheid in literaire genres dat de literatuurwetenschap maakt op grond van zgn. kenmerkende eigenschappen is voor vroegere tijden enigszins problematisch: in de middeleeuwen bijv. maakte men zo'n onderscheid in genres niet. Men kan in een verhaal dat we nu een sprookje noemen hetzelfde thema of motief tegenkomen als in een fabel, een legende, een sage, een dierenverhaal of een ridderroman
********Publicatie die in digitale vorm wordt aangeboden, hetzij op diskette, cd-rom, dvd, e-reader, via e-mail of via Internet. Het Internet bestaat uit een verzameling van met elkaar verbonden computernetwerken waartoe men met een pc, voorzien van een modem, toegang kan krijgen via een abonnement bij een internet-provider. Het populairste onderdeel van Internet is het World Wide Web (WWW), de opvolger van Gopher, dat het mogelijk maakt voor WWW-clients als Netscape via hypertext-links (gemarkeerde trefwoorden) naar allerlei samenhangende documenten te verwijzen (Hypertext Transfer Protocol: http).\nDe elektronische zoekmogelijkheden via Internet, ook op het gebied van de neerlandistiek, nemen met de dag toe (digital humanities). Via Internet is het mogelijk wereldwijd bibliotheek- en antiquariaatscatalogi te raadplegen, gedigitaliseerde primaire teksten op te halen (bijvoorbeeld via de Digitale Bibliotheek voor de Nederlandse Letteren (www.dbnl.org), encyclopedieën in te zien, abonnementen te nemen op elektronische tijdschriften (de neerlandistische tijdschriften Neder-L en Neerlandistiek.nl), via discussielijsten, blogs en tweets in contact te komen met andere onderzoekers of e-mail te versturen.\nOCLC (Ohio College Library Centre), dat de Nederlandse host-organisatie Pica heeft overgenomen (OCLC PICA), verzorgt het GGC (Gemeenschappelijk Geautomatiseerd Catalogiseersysteem), de NCC (Nederlandse Centrale Catalogus) en PiCarta. In juli 2010 zijn de plannen bekendgemaakt voor de Nationale Bibliotheekcatalogus (NBC) ter vervanging van de NCC die van alle openbare collecties in Nederland de gegevens zal bevatten, plus verwijzingen naar teksten in de DBNL.
********Recente vorm van literatuurkritiek die de aandacht vraagt voor de relaties tussen literatuur en de bredere biologische realiteit waarin ze, zoals elke andere cultuurvorm, ligt ingebed. Bijzondere interesse gaat naar hoe de natuur (met zijn steeds meer bedreigde biodiversiteit) en de menselijke omgang ermee worden weergegeven in teksten, of net niet, mede afhankelijk van het genre. Dit gebeurt vanuit een min of meer uitgesproken activistisch ecologisch standpunt en vaak ook met de bedoeling om de literaire natuurbeschrijving, zoals die prominent was o.m. bij de romantici (Henry David Thoreau en Ralph Waldo Emerson in Amerika, William Wordsworth in Engeland), weer in ere te herstellen. De natuur wordt gezien als meer dan alleen maar een toevallig gekozen thema of achtergrond (setting) voor een gedicht of verhaal. Er wordt een autonome waarde aan toegeschreven (wat kan leiden tot een verering en/of een hernieuwde reflectie op de relatie natuur-cultuur), maar ze is tegelijk onlosmakelijk verbonden met elke menselijke activiteit (wat in onze industriële samenleving zou moeten oproepen, ook via de literatuur, tot een ethisch geïnspireerde ecologische respons).\nDe term ecocriticism zou voor het eerst zijn gebruikt in 1978 door William Rueckert, maar de beweging kreeg pas vorm in de jaren 90, toen o.m. werd overgegaan tot de stichting van ASLE (Association for the Study of Literature and the Environment). Ecocriticism wordt vooral bedreven in de Engelstalige wereld, en wel voornamelijk in Noord-Amerika, Australië en Zuid-Afrika, waar de weidse natuur uitdrukking heeft gevonden in een rijke traditie van ‘nature writing’. Ondanks relatief succes aan een aantal universiteiten heeft de ‘groene’ literatuurstudie nog geen burgerrecht verworven als één van de grote kritische scholen van de poststructuralistische periode. De relatieve vaagheid van haar vraagstelling en haar ambigue houding t.a.v. de wetenschappelijke rationaliteit (is zij de bron van alle ecologisch onheil en de tegenpool van de groene levenshouding, of voorziet zij de noodzakelijke basis voor het ecologisch handelen?) zijn daar misschien niet vreemd aan.\nEr zijn zowel ideologische als inhoudelijke gelijkenissen te bespeuren met de zgn. ‘ecolinguistics’ die in dezelfde periode tot stand kwam. De ecolinguïstiek bestudeert hoe taal en taaldiversiteit zich verhouden tot het ecosysteem en zijn biodiversiteit. Dit omvat o.m. een kritische analyse van hoe onze sociale realiteit berust op talig geconstrueerde ideologieën die nefast zijn voor de biodiversiteit (bijv. antropocentrisme, het groeimodel, consumentisme, liberalisme). Andere ecolinguïsten zijn begaan met de ‘biodiversiteit’ van talen en ontfermen zich over talen en taalvarianten die met uitsterven bedreigd worden door de grotendeels Engelstalige globalisering en andere vormen van homogenisering.
********Rederijkersgedicht dat tijdens een wedstrijd met het blad op de knie en in de kortst mogelijke tijd, op een door de jury bepaalde titel werd geschreven. Het gaat m.a.w. om een vorm van impromptu (zie ook improvisatie en epigram). Zo werden op het landjuweel van de Vlaardingse rederijkers van 1616 kniegedichten gevraagd op de regel 'Dus baert onvrede vree, en vrede weer onvree'.\nOok later werden nog dit type gedichtjes geschreven, onder meer door Constantijn Huygens van wiens sneldichten W.Gs. Hellinga een bundeltje samenstelde onder de titel Dichten op de knie (1956) waaraan het volgende voorbeeld ontleend is:\nGij hebt een kleed aan van 't allerfijnste laken\ndat wevers kunnen maken.\nWel fatje, zijt ge daar zo mooi mee, en zo blij?\nEens droeg een schaap die wol, en 't was een schaap als gij.\n(C. Huygens, Dichten op de knie, ed. W.Gs Hellinga, (1956), p. 67)
********Rederijkersgedicht dat zo gebouwd is dat alle woorden die in de verschillende versregels op een overeenkomstige plaats staan, met elkaar rijmen. Hieronder twee voorbeelden van dergelijke verzen uit Matthijs de Casteleins Const van rhetoriken (1555):\n\nLacht dy sat. Tstick valt coen.\nWacht my dat. Ick zalt doen.\n('Rondeelen, van allen soorten: van drie syllaben', p. 63)\n\n\nVoord, zijd, niet, moe: wild, my, saen, versinnen
********Rederijkerstoneel – subgenre binnen het tafelspel – waarin onder het geven van geschenken gethematiseerd wordt dat de bruidegom het wilde vrijgezellenleven opgeeft en een verstandig huiselijk leven zal gaan leiden. Voorbeeld: Vier nieuwe Tafel- Speelen / die noyt in druck en zijn gheweest. Het eerste, Van Wel vernoeght in Trou, ende Houwelijcx berou. Het tweede, van Pover ende van Armoede, die malkanderen trouwen met een bomeloose Mande. Het derde, van Ceres, Neptunus ende Acolus (sic). Het vierde. Van Thijs ende Beelitgen, een Boer ende een Boerinne (1608).
********Reeks van samenhangende sonnetten, soms in de vorm van een sonnettenkrans.
********Referentiewerk, vooral ten behoeve van aankomende dichters en van plezier- en gelegenheidsdichters, waarin de woorden en sommige woordcombinaties van een taal gerangschikt zijn volgens hun rijmmogelijkheden. Hierbij bepaalt de eindklank van de woorden de classificatie, maar eventueel in tweede instantie ook de voorafgaande klanken of de metrische eigenschappen van het woord of de woordcombinatie. \nZo schreef W. Kroon een Verzameling van Rijmklanken (1754), daarmee uiteraard doelend op ‘rijmwoorden’. Dit werk vormde de basis voor P.G. Witsen Geysbeeks bekende Nederduitsch rijmwoorden-boek, waarin de bruikbare rijmwoorden uit de beste Noord- en Zuid-Nederlandsche dichters bijeenverzameld en, naar vokaalorde, onder derzelver natuurlijke klanken gerangschikt zijn, tot gemak bij de praktische beoefening der dichtkunst (1829), diverse malen (18492
********Rei is de renaissancistische term voor koor uit de Griekse tragedie. P.C. Hooft is wellicht de eerste die in Granida (1605) de term ‘rey’ gebruikte. De rei is een groep dansende toneelspelers die gezamenlijk een onderdeel van een toneelstuk zingen of reciteren. Dat gedeelte van de tekst dat door de rei wordt gezongen (het betreft altijd lyrische gedeelten) heet vervolgens ook rei. De rei onderscheidt zich van het in de handeling betrokken koor doordat ze tussen de bedrijven door de moraliserende commentaar van de ideale toeschouwer verwoordt. In de Griekse tragedie is het koor altijd in de gebeurtenissen betrokken met óf handelingsgebonden functies (samenvatten, verslag doen, voorspellen e.d.) óf niet-handelingsgebonden functies (moralisatie, meditatie).\nEen rei komt al voor in het schooldrama Susanne (1532) van Sixt Birk, maar heeft daar nog niet de functie de bedrijven af te sluiten. In de klassieke tragedie van de Nederlandse renaissance valt een ontwikkeling waar te nemen van koor naar rei bij drama-auteurs als Abraham de Koning, P.C. Hooft, Samuel Coster en Joost van den Vondel. In Hoofts vroegste drama's Achilles en Polyxena en Theseus en Ariadne worden de reien koren genoemd
********Religieus toneelspel, ontstaan in de Middeleeuwen via de uitbeelding van de kerkelijke beurtzang in de kerstliturgie. Het spel speelt zich af rond Jezus’ kribbe met Maria en Jozef, het bezoek van de drie koningen en de aanbidding van de herders. Later werd het kerstspel met meer dramatische elementen uitgebreid en met het driekoningenspel samengesmolten, zoals bijv. in de Ordo stellae uit Rouen (11de eeuw) het geval is. Het meest uitvoerige kerstspel dateert uit de 15de eeuw, het zgn. Hessische kerstspel. Als gevolg van allerlei Bijbelse en wereldlijke toevoegingen werd het spel uit de kerk geweerd en verplaatst naar een toneel buiten de kerk. Later werd het kerstspel vooral door leken gespeeld en tal van auteurs hebben kerstspelen als lekenspel geschreven. Zo schreef M. Nijhoff voor de Vrijzinnig Christelijke Jeugdcentrale het kerstspel De ster van Bethlehem (1942).
********Rhyming slang is een manier om door op een rijm gebaseerde associatie neologismen te vormen die in principe enkel door ingewijden worden begrepen. Het procedé bestaat erin dat men een woord vervangt door een korte constructie van doorgaans twee of drie woorden waarvan het laatste rijmt met het vervangen woord.\nEen klassiek voorbeeld is ‘apples and pears’ ter vervanging van ‘stairs’ op grond van de gelijke eindklank. Bijv. een zin als ‘I’m going up the apples and pears’ met de betekenis ‘ik ga de trap op’. \nGelijkaardige voorbeelden zijn ‘trouble and strife’ (voor ‘wife’), ‘baked bean’ (voor ‘queen’), ‘dog and bone’ (voor ‘phone’), ‘loaf of bread’ (voor ‘head’), ‘butcher’s hook’ (voor ‘look’), ‘bottle and glass’ (voor ‘arse’), enz. \nZoals de voorbeelden tonen, kan rhyming slang dienen als eufemisme voor een taboe-beladen woord, of om grappige contrasten tot stand te brengen. Het versterkt vooral ook het groepsgevoel bij de gebruikers ervan en maakt in veel gevallen als een soort geheimtaal de mededeling onverstaanbaar voor de buitenstaander (vandaar slang). \nDit laatste effect wordt versterkt in sommige variaties op het basisschema die de associatieve band nog indirecter maken. Zo wordt bijv. vaak het rijmende woord weggelaten: ‘I’m going up the apples’.\nMen situeert het ontstaan van rhyming slang in het East End van London in de periode rond 1840 (toen nog een arme buurt)
********Richting in de kunst waarin een poging wordt gedaan de empirisch vaststelbare werkelijkheid te verbinden met een ‘andere’ of ‘hogere’ werkelijkheid, nl. die van een geestelijke of psychische orde. Niet alleen wordt getracht door een bepaalde weergave van de realiteit die hogere of psychische orde op te roepen, maar ook worden bewust metafysische verschijnselen verwerkt in een overigens nauw bij de realiteit aansluitende weergave. Daardoor ontstaan hallucinerende beelden of droomeffecten die opkomen in een met grote precisie getekende werkelijkheid. Op die manier wordt getracht een synthese te bereiken tussen werkelijkheid en verbeelding.\nDe term magisch realisme is afkomstig van de Italiaan M. Bontempelli (Gente nel tempo, 1937) en werd toegepast op het werk van uiteenlopende auteurs als E.T.A. Hoffmann (Der goldene Topf, 1816), E.A. Poe (Tales, 1840, 1845), Alain Fournier (Le grand Meaulnes, 1913), Pierre Benoit (L’Atlantide, 1919), H. Kasack (Die Stadt hinter dem Strom, 1946) en S. Vestdijk (De kellner en de levenden, 1949). Het is zeer de vraag of het werk van deze auteurs onder de noemer magisch realisme is samen te brengen, immers ook het symbolisme streeft naar de verbinding van het reële met het hogere, met name onder invloed van Plato’s ideeënleer. Door de gerichtheid op een synthese van werkelijkheid, verbeelding en rationaliteit onderscheidt het magisch realisme zich van het surrealisme dat het verstand uitschakelt ten voordele van het on(der)bewuste.\nLanckrock is van mening dat wat betreft het magisch realisme niet van een stroming gesproken kan worden, omdat het verschijnsel al sinds de oudheid in de kunst voorkomt en het zich daarom verheft boven de verschillende -ismen (alleen de naam is nieuw
********Richting in de literatuur- en cultuursemiotiek, geïnspireerd door Jurij Lotman en uitgewerkt aan de universiteit van Tartu (Estland)
********Rijm van het type ‘jonkvrouwen / ontrouwe’, zoals dat gedurende de middeleeuwen in die gewesten gebruikt werd waar de slot-n niet of nauwelijks hoorbaar werd uitgesproken, zoals bijv. in Vlaanderen. Middeleeuwse kopiisten uit andere streken moeten dit e/en-rijm als onzuiver rijm ervaren hebben of van mening geweest zijn dat er iets aan het rijmpaar ontbrak, want heel vaak ‘verbeteren’ zij dit e/en-rijm in volrijm door een ‘n’ toe te voegen ‘jonkvrouwen / ontrouwen’, of weg te laten ‘nature / uren > nature / ure’.
********Rijm waarbij het eerste woord van een vers of een groep verzen rijmt op het laatste woord daarvan, zoals in (cursivering van ons): \nZegen deze’avond, God … In iedre vore\n\nlaat het gebaar van Uw meêdogen rústig zaad
********Rijmdwang, ook wel eens rijmnood genoemd, is een term uit de prosodie ter aanduiding van een vorm van rijm die door de lezer als ongewenst of onpoëtisch wordt beschouwd, maar door de dichter toegepast is omdat de omstandigheden hem ertoe dwongen. In de praktijk gaat het meestal om een rijmgever die niet past in het kader waarbinnen de rijmvrager functioneert.\nVestdijk geeft als voorbeeld de woorden ‘elf’ (sprookjeswezen), ‘delf’, ‘gewelf’ en ‘hooischelf’ die alle vier als rijmwoord kunnen functioneren in een landelijke, pastorale sfeer, maar waarvan het gebruik van het laatste woord in een sonnet over een kolenmijn de grootste kans maakt de indruk te wekken er met de haren bijgesleept te zijn en dus uit rijmnood gebruikt te zijn.\nIn de middeleeuwse gepaard rijmende epiek is rijmdwang geen onbekend verschijnsel. Soms redt de dichter zich met een hysteron proteron of een nadrukformule, doorgaans echter met een stoplap.\nDe sneldichter Willy Alfredo werd nog wel eens getreiterd met de woorden ‘twaalf’ en ‘herfst’ waarvoor geen rijmwoord te vinden is (zie ook rijmwoordenboek).
********Rijmprent bestemd voor kinderen en doorgaans vervaardigd met een educatief doel. Sommige van deze kinderprenten werden vanwege hun grote populariteit in zulke grote aantallen gedrukt dat de kostprijs slechts één of enkele centen bedroeg en daarom ook wel centsprent werden genoemd. Populair was bijv. de 17de-eeuwse kinderprent Jan de Wasser.\n\nVoor het Rijksprentenkabinet te Amsterdam stelde C.F. van Veen in 1976 een catalogus samen onder de titel Centsprenten. Nederlandse volks- en kinderprenten.\n\n\n\n\n\n\n\nKinderprent met kinderspelen. [bron: H. Bekkering (red.),  De hele Bibelebontse berg (1990), p. 612].
********Rijmprent in de vorm van een plano-vel met afbeelding en tekst (zowel in proza als poëzie) die tegen een geringe kostprijs (één of enkele centen) door drukkers in grote aantallen in omloop werden gebracht. Vooral in de 17de en 18de eeuw waren dergelijke prenten enorm populair, zowel bij volwassenen (volksprent) als bij kinderen (kinderprent).  C.F. van Veen stelde voor het Rijksprentenkabinet van Amsterdam een catalogus samen onder de titel Centsprenten. Nederlandse volks- en kinderprenten (1976).\n\n\n\n\n\n\n\nCentsprent met vogels. [bron: C.F. van Veen, Centsprenten. Nederlandse volks- en kinderprenten (1976), p. 83].
********Rijmvorm waarbij sprake is van gepaard rijmende verzen die onderbroken worden door een rijmvragende regel die pas na het volgende paar een rijmgever krijgt en zo vervolgens. Het rijmschema ziet er dan als volgt uit: aab ccb enz. Een voorbeeld hiervan geeft het gedicht ‘Verzoeking van God’ van Van de Woestijne met de strofe:\n            Hoe lang duurde wel dat feest?\n            Gij zijt de laatste gast geweest,\n            Dood: uw verwonderde ogen,\n            Dood: uw volstrekt-genaaiden mond\n            Verwezen ’t hoofs-geboôn verbond \n            Met mijne zatte logen.\n           (K. van de Woestijne, Aan de hoogste kim, bloemlezing A.M. Musschoot, 1989, p. 161) 
********Roman die bestaat uit gefingeerde brieven van één of meer fictieve personages, ook wel epistolaire (Lat. epistola = brief) roman of roman in brieven genoemd. Vaak wordt in de briefroman gebruik gemaakt van de editeursfictie, die de authenticiteit van de gewisselde brieven moet bevestigen. Zo wordt bijv. in Clarissa (1748) van Samuel Richardson de authenticiteit voorgewend door het te laten voorkomen dat er iemand belast is met het verzamelen van de gevoerde correspondentie om die na de dood van Clarissa uit te geven, opdat ze als een waarschuwend voorbeeld kan gelden voor latere generaties. Meestal wordt de editeursfictie in een voorwoord uiteengezet.\nEr laten zich drie typen briefromans of briefwisselingsromans onderscheiden:\n\n\n•De roman geeft uitsluitend de brieven van één briefschrijver: A►B (C, D, enz.). Dit type nadert heel dicht de dagboekroman en is vergelijkbaar met de ik-roman of ik-verteller. Voorbeelden daarvan zijn Goethe’s Die Leiden des jungen Werthers (1774) en Majoor Frans (1874) van A.L.G. Bosboom-Toussaint. In Brieven van Abraham Blankaart (3 dln, 1787-1789) van E. Wolff en A. Deken is ook sprake van één briefschrijver, maar hier met meer geadresseerden.\n\n\n•De roman geeft de brieven die gewisseld zijn tussen twee personages: A◄►B. Een Nederlands voorbeeld is Het land, in brieven (1788) van E.M. Post. Een bijzondere vorm van dit type roman vormt de briefwisselingsroman waarin twee auteurs elk één fictieve correspondent voor hun rekening nemen, zoals S. Vestdijk en H. van Eyk deden in Avontuur met Titia (1949).\n\n\n•De roman geeft de correspondentie van een groter aantal dan twee briefschrijvers: algemene uitwisseling van brieven tussen A, B, C, D, enz. Soms bestaat niet tussen alle correspondenten een rechtstreekse relatie. Voorbeelden van dit type roman zijn S. Richardson Pamela or virtue rewarded (1740) en Clarissa
********Roman die geschreven en gepubliceerd wordt als feuilleton, d.w.z. in afleveringen die regelmatig in een dag- of weekblad – vaak in een speciaal kader – worden opgenomen. De meeste schrijvers van feuilletonromans houden rekening met de publicatiewijze door ervoor te zorgen dat elke aflevering de lezer ertoe aanzet om het vervolg te lezen, bijv. door gebruik te maken van een zgn. cliffhanger.\nVaak worden schrijvers van feuilletonromans door kranten aangetrokken omdat zij er met hun teksten voor zorgen dat er een binding ontstaat tussen krant en abonnee. Bekend is ook dat op de feuilletons van Dickens door het publiek werd gereageerd en dat Dickens in die reacties aanleiding vond om delen ervan te herschrijven. Behalve Dickens waren ook Alexandre Dumas, William Thackery en Eugène Sue beroemd als schrijvers van feuilletonromans. In Nederland publiceerde Louis Couperus zijn roman Eline Vere als feuilleton in Het Vaderland (1888). De romans van P.A. Daum verschenen oorspronkelijk als feuilleton onder het pseudoniem Maurits in het Bataviaasch Nieuwsblad.
********Roman die tot de triviaalliteratuur gerekend wordt en die, vanwege het publiek waarop dit type lectuur zich richtte, voor slechts enkele stuivers te koop was. De materiële verzorging van deze uitgaven is zo eenvoudig mogelijk: goedkoop papier, goedkope druk en gebrocheerd of geniet. Bekend geworden is de 19de-eeuwse stuiversroman Glorioso die Woutertje Pieterse zich in het begin van het gelijknamige verhaal van Multatuli tersluiks voor een handvol stuivers aanschaft.\nIn het Engels wordt de zgn. ‘dime novel’ vanwege de spannende, avontuurlijke en vaak gewelddadige inhoud en de materiële aspecten heel toepasselijk ‘penny dreadful’ genoemd.
********Roman die zich sterk toespitst op de behandeling van slechts één enkel probleem (tegenover ideeënliteratuur). Bij eenzijdige belichting van zo’n probleem en het propageren van een oplossing neigt een dergelijk werk naar tendensliteratuur. Een bekende voorbeeld is G. Greene, The power and the glory (1940).
********Roman gewijd aan een al dan niet fictief geval van spionage, meestal gesitueerd in een land waarmee op het moment van ontstaan werkelijk vijandigheden bestaan of bestaan hebben. De spanning van deze romans berust op het feit dat de geheim agent zijn missie – meestal het verkrijgen van inlichtingen of het vernietigen van een geheim wapen – op vijandelijk grondgebied dient uit te voeren en dus aan voortdurend gevaar onderhevig is. Vanwege de op die manier opgeroepen spanning noemt men de spionageroman ook wel thriller of rekent men hem tot de misdaadliteratuur. Men zou ook van avonturenroman kunnen spreken, omdat deze romans vergelijkbaar zijn met Anthony Hope’s The prisoner of Zenda (1894) en Baroness Orczy’s The scarlet Pimpernel (1905). \nBekende schrijvers van spionageromans zijn Len Deighton, John le Carré en Ian Fleming (de schepper van James Bond als agent 007). In Nederland schreef H.J. Oolbekkink spionageromans met een ironische ondertoon: Gifbeker voor een wereldstad (1966) en Afrekening voor een tiran (1966). Guus Kuijer maakte gebruik van het genre voor zijn jeugdboek Een hoofd vol macaroni (1979).
********Roman waarin de lotgevallen van een heel gezin, een hele familie of van de opeenvolgende generaties daarvan worden beschreven. Sommige familieromans groeien uit tot sociale romans, doordat ze het karakter van de familieroman overstijgen, bijv. omdat ze de hele sociale context van zo’n familie in de beschrijving betrekken.\nBeroemde voorbeelden van familieromans zijn Die Buddenbrooks (1901) van Thomas Mann en The Forsyte Saga (1922) van John Galsworthy. Nederlandstalige voorbeelden zijn Louis Couperus’ De boeken der kleine zielen (1901-1903) en Ina Boudier-Bakkers De klop op de deur (19340). Gerard Walschaps De familie Roothooft (1939) is een voorbeeld van een familieroman die tevens een sociale roman genoemd kan worden.
********Roman waarin een arts als hoofdpersoon optreedt. De term wordt vaak gebruikt in denigrerende zin, omdat het verhaalverloop vaak zo stereotiep is: verpleegster of doktersassistente wordt verliefd op een arts, of andersom, en na allerlei verwikkelingen volgt een happy end. Dit type romans verschijnt vooral in reeksen als de Bouquet Reeks. Daarom wordt het genre doorgaans gerekend tot de triviaalliteratuur, hoewel er ook door S. Vestdijk (De dokter en het lichte meisje, 1951) en A. Koolhaas (De nagel achter het behang, 1971) romans geschreven zijn met een arts in de hoofdrol. Opvallend is dat die romans gewoonlijk geen doktersromans genoemd worden. In 1971 verscheen Zuster Belinda en het geheime leven van dokter Dushkind van Peter Andriesse als parodie op het genre. 
********Roman waarin een auteur onder verzonnen namen een beschrijving geeft van bestaande personen en gebeurtenissen in gewijzigde omstandigheden, met dien verstande dat ze voor de ingewijde lezer herkenbaar zijn via bepaalde aanwijzingen die als sleutel voor hun identiteit fungeren. Soms wordt die sleutel zelfs afzonderlijk (in een inleiding of nawoord) gegeven. De charme van het genre bestaat bij de gratie van het verhullen en tegelijkertijd ontmaskeren van de personages. De sleutelroman was, vaak in de vorm van een herdersroman, een geliefd genre in de 16de en 17de eeuw. Mme de Scudéry’s Le grand Cyrus (1649-1653) is een voorbeeld van zo’n ‘roman à clef’. Recentere voorbeelden van sleutelromans zijn Vincent Haman (1898) van W.A. Paap, De koekoek in de klok (1969) van J. Verstegen, Onder professoren (1975) van W.F. Hermans en Het bureau (7 dln, 1996-2000) van J.J. Voskuil.\nEen roman als Het land van herkomst (1935) van E. du Perron is een twijfelgeval. Hoewel tal van personages daarin terug te voeren zijn op mensen uit Du Perrons vriendenkring (bijv. Wijdenes = M. ter Braak), is het de vraag of hier niet eerder sprake is van fictionalisering van de werkelijkheid dan van een door de auteur als zodanig bedoelde sleutelroman. Blijkbaar speelt de auteursintentie een doorslaggevende rol in de benoeming van het genre.
********Roman waarin een verpleegster hoofdpersoon is: verpleegster wordt verliefd op een arts, of andersom, en na een reeks verwikkelingen volgt doorgaans een happy end(ing). Vanwege het stereotiepe verhaalverloop wordt de verpleegstersroman, net als de doktersroman, tot de triviaalliteratuur gerekend. Veel van dit type romans verscheen in de Bouquet-reeks en wordt verkocht in grootwinkelbedrijven of kiosken.\nPeter Andriesse schreef een pastiche op deze damesromans in Zuster Belinda en het geheime leven van Dokter Dushkind (1971). 
********Roman waarin het leven van een bepaalde dorpsgemeenschap, bij voorkeur van een plattelandsgemeente met een overwegend boerenbevolking, beschreven wordt. Vaak wordt die gemeenschap getekend rond één centrale figuur: de dorpspastoor, de arts (Dokter Vlimmen), de notaris of een andere notabele uit het dorp. De dorpsroman en de dorpsnovelle behoren tot de regionale of streekliteratuur. In de 19de eeuw werd dit genre populair onder invloed van de romantiek. Niet zelden wordt het landleven erin geïdealiseerd en geplaatst tegenover het harde en gecompliceerde stadsleven en de industrialisatie. Belangrijke schrijvers van dit type literatuur in de 19de eeuw zijn o.m. J. Gotthelf (Bauernspiegel, 1837) en H. Conscience (De loteling, 1850). Latere auteurs van dorpsromans zijn S. Streuvels, F. Timmermans, E. Claes, A. Coolen en H. de Man.\nVeel dorpsromans worden vanwege de stereotiepe plot en de eenvoudige verteltrant tot de triviaalliteratuur gerekend. Bovendien kwam het genre onder invloed van de Blut und Boden-theorieën van het fascisme als ‘Heimatliteratur’ in een kwade reuk te staan. Datzelfde geldt voor de idealisering van het landleven onder invloed van het communistische socialistisch realisme dat in de Oostbloklanden een stempel op het genre drukte.
********Roman waarin op een zo feitelijk en zakelijk mogelijke manier gebeurtenissen, situaties of ontwikkelingen worden beschreven door een auteur die zich daarbij opstelt alsof hij de verslaggever is. De realistische weergave, de vaak vergaande vermelding van feitelijke gegevens (maten, getallen, tijden etc.), het gebruik van journalistiek proza en soms ook telegramstijl, wekken de indruk van een hoge mate van objectiviteit, zoals in de journalistieke reportage. Daarnaast worden procédés toegepast die aan de film ontleend zijn, zoals simultaneiteit en scenische presentatie. \nDe meeste reportageromans werden in Nederland geschreven tussen 1930 en 1940. Daarbij is vooral Ilja Ehrenburgs roman 10PK. Das Leben der Autos (1930) van grote invloed geweest. Nederlandse voorbeelden zijn 8.100.000 m3 zand (1932) en Gelakte hersens (1934) van M. Revis, Stad (1932) van B. Stroman, Zuiderzee (1934) van Jef Last. Deze reportageromans worden tot de nieuwe zakelijkheid gerekend.
********Romangenre dat een doorgaans sarcastische zedenschets geeft van het academische milieu, bevolkt met excentrieke types, gerateerde intellectuelen, wereldvreemde professoren, cynische arrivisten en aantrekkelijke studentes, die vaak in de vreemdste situaties verzeild raken. De universitaire wereld met zijn gecontesteerde intellectuele autoriteit en zijn hiërarchische posities fungeert als een microkosmos waarin de machtsverhoudingen van de ‘echte’ wereld weerspiegeld worden. Eerbiedwaardige geleerdheid en wetenschappelijke objectiviteit gaan immers vaak gepaard met rivaliteit, plagiaat en existentiële onmacht.\nVooral in het Anglo-Amerikaanse taalgebied is de campus novel, ook academic novel of university novel geheten, een vrij druk beoefend genre. Het kende zijn hoogtepunt in de jaren 50 en 60 van de 20ste eeuw, met klassiekers als Mary McCarthy’s The groves of academe (1952), Malcolm Bradbury’s The history man (1975), Kingsley Amis’ Lucky Jim (1954), Randall Jarrells Pictures from an institution (1954), en meer recent James Hynes’ Publish and perish. Three tales of terror and tenure (1998). Een briljant voorbeeld van een campusroman die zich in de wereld van de literatuurstudie afspeelt, is Small world (1984) van David Lodge. Het actieterrein is hier niet meer de campus, het auditorium of de bibliotheek, maar het internationale conferentiecircuit, de wetenschappelijke symposia die overal ter wereld georganiseerd worden en die het decor vormen voor ‘minder wetenschappelijke’ activiteiten. In deze wervelende roman, die trouwens een sleutelroman is voor wie de tenoren van het literatuurwetenschappelijk bedrijf kent, worden de verschillende scholen en theorieën op een levendige manier uit de doeken gedaan. Met verruiming tot de wereld van universiteitsstudenten kan men ook Donna Tartt’s The secret history (1992) en The rule of four (2004) van Ian Caldwell & Dustin Thomason als campusromans beschouwen. In de Nederlandse literatuur blijft Onder professoren (1975) van W.F. Hermans het meest opmerkelijke voorbeeld van zo'n universiteitsroman..
********Romantype dat geacht wordt vooral door vrouwen te worden gelezen. Wegens de voorspelbaarheid van de intrige en de geromantiseerde liefdesverwikkelingen als voornaamste thematiek rekent men ze tot de triviaalliteratuur. Tot de damesromans behoren o.m. de doktersroman en de verpleegstersroman, zoals die verschijnen in series als de Bouquet-reeks. Veel van dit soort romans wordt in een goedkope uitvoering verkocht bij grootwinkelbedrijven.\nDe term wordt ook in pejoratieve zin gebruikt door critici van het interbellum voor een bepaald type romans met een psychologisch-realistische inhoud en geschreven door vrouwen. Dit soort romans zou te veel een late nabloei van het naturalisme en dus weinig origineel zijn. Tot deze vrouwelijke auteurs behoren o.m. Jo van Ammers-Küller, Top Naeff, Ina Boudier-Bakker en Margo Antink. In die zin gebruikte ook Menno ter Braak de term in zijn kroniek ‘Le chemin des dames’, waarin hij ook nog de vrouwelijke auteurs Marie Schmitz, Josine Reuling en Eva Raedt-De Canter noemt. Deze 'damesroman' wordt in de Nederlandse literatuur rond 1920-1930 vaak gezien als typisch fenomeen van de toenmalige Hollandse 'huiskamerroman'.
********Romantype dat vanwege inhoud en verspreidingswijze gerekend wordt tot de triviaalliteratuur. Evenals de schriftroman en de kioskroman worden dergelijke romans in hoge oplagen gedrukt voor massaconsumptie en vaak in reeksen als de Bouquetreeks, de Ivanov-reeks of als Kasteelromans op de markt gebracht.\nVeelal worden ze buiten de gewone boekhandel verkocht, bijv. in stationskiosken. 
********Romantype dat vanwege inhoud en verspreidingswijze gerekend wordt tot de triviaalliteratuur. Net als de schriftroman en de stationsroman worden dergelijke romans in hoge oplagen gedrukt voor massaconsumptie en vaak in reeksen als de Bouquetreeks, de Ivanov-reeks of als Kasteelromans gepresenteerd. Veelal worden ze buiten de normale boekhandel verkocht in kiosken, warenhuizen of supermarkten.
********Romantype waarin twee belangrijke verhaalketens op elkaar zijn afgestemd, terwijl ze wat plaats, tijd en personages betreft hun eigen weg gaan. Deze dubbele verhaalstructuur biedt specifieke mogelijkheden voor de structurering van tijd en ruimte. Naast de courante spanning tussen verteltijd en vertelde tijd wordt nl. in de dubbelroman een spanningsverhouding tussen de respectieve vertelde tijden van de twee verhaalketens in het licht gesteld. Met betrekking tot de ruimte draagt de dubbelroman de mogelijkheid in zich een polariteit te ontwikkelen tussen vertelde ruimte en verteller-ruimte
********Rooms-katholieke reactie op de door Luther in 1517 ingezette reformatie. Het Concilie van Trente, dat met tussenpozen van 1545 tot 1563 duurde, nam een groot aantal interne hervormingsbesluiten als tegenwicht tegen de buitenkerkelijke reformatie en stimuleerde de verfraaiing van de kerkgebouwen om die weer aantrekkelijk te maken voor grote groepen gelovigen. Dit leidde tot de overdadige pracht en praal van de barok, eerst in de architectuur, later ook in andere kunstvormen zoals de literatuur. De contrareformatie heeft ook een stroom geschriften in gang gezet, gericht tegen de hervormingsgezinden. De bekendste contrareformatorische dichteres is Anna Bijns die in haar rederijkersgedichten fel van leer trok tegen Luther.
********Satirisch literatuurgenre met moreel-didactische inslag. Belering wordt nagestreefd via polemiek en karikatuur: de nar belichaamt a.h.w. de menselijke dwaasheid en bewijst zo ‘uit het ongerijmde’ wat ware wijsheid is. Het genre kende een hoogtepunt in de late middeleeuwen en in het humanisme (cf. de hofnar aan vele hoven). Belangrijke modellen waren S. Brants Narren-Schyff (1494), dat via talrijke vertalingen een enorme weerklank had, en Erasmus’ controversiële Moriae Encomium (Lof der Zotheid, 1511). De figuur van de nar komt overigens herhaaldelijk voor in de literatuur, o.m. bij Cervantes en Shakespeare, en in genres als blijspel, sot(t)ie, tafelspel, Fastnachtspiel, Schwank-2, enz. De nar was al aanwezig in de literatuur van de oudheid en blijft een populaire verschijning tot in de moderne tijd (harlekijn). Het accent kan liggen op de functie van de nar als bron van vermaak (soms sadistisch getint vermaak: de nar als mismaakte of dorpsgek) of op zijn moreel-kritische, onthullende rol (waarbij de humor van de nar soms een tragische dimensie kan krijgen).\n\n\n\n\n\n\n\nTitelpagina van Sebastian Brants Narren-schyff (1497). [bron: A.G.H. Bachrach e.a. (red.), Moderne Encyclopedie van de Wereldliteratuur, dl 2 (19802), p. 60].
********Satirisch persoon die de menselijke dwaasheid belichaamt en met behulp van het ongerijmde de ware wijsheid aantoont. De nar treedt op in literatuur met een moreel-didactische inslag, welke in de late middeleeuwen en tijdens het humanisme een grote bloei beleeft. Door middel van karikatuur en polemiek wordt de belering nagestreefd. Belangrijke vertegenwoordigers van dit genre zijn Sebastiaan Brants Narrenschiff (1494), dat in een Middelnederlandse omwerking is overgeleverd als Dit is der zotten ende der narren scip (1500), en Erasmus’ Moriae Encomium (Lof der Zotheid, 1511).\nIn de vastelavondliteratuur (vastelavondviering) is het narrenschip het vervoermiddel bij uitstek van allerlei buitenmaatschappelijken
********School is vergelijkbaar met het begrip beweging in de literatuur- of cultuurgeschiedenis. Het verwijst evenwel naar een statischer fenomeen waarbij een groep schrijvers (kunstenaars, denkers...) het werk van een ‘meester’ in diens geest voortzetten of waarbij ze een zeer duidelijke overeenkomst in werkwijze of opvatting vertonen. De beginselen hiervan vinden vaak hun neerslag in een manifest of in andere geschriften die conformering in de hand werken. De term wordt veel gebruikt i.v.m. plastische kunsten (bijv. de School van Rubens). Als voorbeelden van literaire scholen gelden o.m. de Pléiade en de école parnassienne (zie Parnassus). Scholen hebben meestal een relatief korte levensduur, maar ze kunnen wel lange tijd een vruchtbare invloed uitoefenen, vooral wanneer de beginselen die ze voorstaan, revolutionair zijn. Een school kan aldus een beweging losmaken die zich zelfs voortzet over verschillende landen. Zo bracht de Pléiade een vernieuwing in de poëzie op gang.
********Schriftelijk uitgewerkt scenario waarin de inhoud en de technische gegevens voor het opnemen van een film zijn vastgelegd volgens een vaste tijdsplanning. Het draaiboek bevat een volgorde van alle spelelementen, aanwijzingen voor de plaats(en) van handeling, regieaanwijzingen, decors, rekwisieten e.d. Bovendien geeft het draaiboek aanwijzingen voor de camera-instelling, de belichting en het geluid. \nUitgangspunt voor een draaiboek is het scenario, dat vaak gebaseerd is op een bestaande roman of novelle, zoals bijv. de adaptatie van A. Coolens Dorp aan de rivier (1934) tot de gelijknamige film, of A. Koolhaas’ De nagel achter het behang (1971) tot Dr. Pulder zaait papavers.
********Schriftsoort die overal in West-Europa gebruikt werd van de 8ste/9de tot de 12de eeuw, met als bloeitijd de tweede helft van de 9de en het begin van de 10de eeuw. De Karolingische minuskel is het product van verschillende min of meer gelijktijdig werkende invloeden. De eerste daarvan was dat geleerden in de kloosters teruggrepen op laatklassieke teksten, waardoor men kennis opdeed van de oorspronkelijke vorm van de unciaal en de halfunciaal. Bij het schrijven vormde men vervolgens de lettertekens naar de voorbeelden uit de klassieke handschriften. Belangrijk is hierbij dat men de lettertekens ging analyseren: de letterdelen die bij de verschillende letters met elkaar overeenkwamen, ging men identiek uitvoeren. Minstens zo belangrijk is, dat men in de 8ste eeuw woordscheiding ging toepassen: tot de Karolingische periode schreef men overwegend zonder ruimte tussen de woorden. Aldus ontstond een vormvast, snel schrijfbaar en makkelijk te leren schrift, waarin het gebruik van afkortingen (abbreviatuur) en ligaturen (ligatuur) doorgaans beperkt was. Ongeveer gelijktijdig met de opkomst van het Karolingisch gaat de rol van het ambtelijk schrijven achteruit
********Sinds de reformatie zijn er tal van bijbeluitgaven verschenen  voor een groot publiek waarin door middel van de afgedrukte prenten getracht werd de bijbelteksten toegankelijk te maken voor een bevolkingsgroep die het lezen niet of nauwelijks machtig was. Print- of prentbijbels werden al vanaf de jaren twintig van de 16de eeuw gedrukt.\nGoede voorbeelden van dit type uitgaven zijn de Printbijbel met 246 voorstellinghen des ouden & nieuwen testament (1698) en De kleine Print Bijbel (1736) die nog in 1965 werd herdrukt.\nVeel van deze bijbels waren bestemd voor  de godsdienstige opvoeding van kinderen, zoals blijkt uit de Historische kinder-bijbel of schriftuurlijke lusthof, behelzende Twee-hondert tweënvijftig afbeeldingen […] (1745). Bekend was ook de Printbijbel: Historie des Ouden en de Nieuwen Testament (1722) waarin gebruik gemaakt werd van kopergravures van Jan Luyken.\n\n\n\n\n\n\n\nPrintbijbel met afbeeldingen (1720). [bron: L. de Vries, Bloempjes der vreugd voor de lieve jeugd (1958), p. 12].\n\n\n\n\n 
********Sinds Tim Bergers-Lee in 1991 HTML (Hypertext Markup Language) aan de wereld schonk en het World Wide Web, of internet, een feit werd, zijn er honderden miljoenen mensen aan dat internet verslingerd geraakt, zijn er honderden miljoenen websites gebouwd, en zijn er honderdduizenden miljarden mailberichten de cyberspace ingestuurd. Het internet heeft in die korte tijdspanne reeds een ingrijpende invloed op de productie, distributie en receptie van literatuur gehad. Men stelt zich terecht dan ook vragen als: gaat het scherm als drager het papier vervangen? Is het boek ten dode opgeschreven? Moeten we met z’n allen niet-lineair gaan lezen en overstresst raken door duizendvoudig verknoopte teksten? Zullen de boekhandels verdwijnen door die e-commerce en verkoop over het internet? Gaat de auteur nog eigenaar van zijn tekst zijn? Zal hij/zij niet helemaal bedolven worden onder een wirwar van teksten waar iedereen aan kan meeprutsen? Vervreemdt de virtuele realiteit van geconnecteerde computersimulaties ons van de tastbare werkelijkheid? Wordt het internet, met al zijn chatrooms, een nieuw schrijfplatform waar elke lezer kan meeschrijven aan een eindeloos uitdeinende InterText? Hoe ook, de impact op de diverse terreinen van productie, distributie en receptie is nu reeds zeer groot.\nImpact op de productie. Door het open en oneindig toegankelijk karakter van het internet kan iedereen zijn verzen, verhalen en theaterstukken meteen openbaar maken en voorzien van foto’s, video’s en speciale effecten. De opkomst van collaboratieve schrijfprojecten is opmerkelijk: verschillende auteurs die samen, simultaan of sequentieel aan teksten werken. Veel auteurs hebben een persoonlijke website waarop ze nieuw werk aankondigen of publiceren en waarmee ze actief met hun lezers communiceren. Het blog (persoonlijk internetdagboek) is een belangrijk fenomeen waarmee auteurs heel snel en efficiënt hun verhalen de wereld insturen. Het internet neemt gedeeltelijk de rol van de literaire tijdschriften op zoek naar nieuw talent over.\nImpact op de distributie. Anders dan het gedrukte boek kan een digitale tekst meteen, zonder enige fysieke beperking verspreid worden. Dat heeft o.a. tot het e-book geleid. Anderzijds biedt het internet, met webwinkels als Amazon en Proxis, de mogelijkheid om traditionele boeken te verspreiden en te verkopen. Op het reproductieve niveau dienen zich geweldige nieuwe mogelijkheden aan m.b.t. het archiveren en ter beschikking stellen van bestaande teksten. Denk maar aan het Gutenbergproject, waar men klassieke teksten, waarvan het auteursrecht vervallen is, ter beschikking stelt. Momenteel leiden al duizenden titels uit de klassieke canon een bestaan als ‘gedigitaliseerde’ literatuur (cf. in het Nederlandse taalgebied de DBNL: Digitale Bibliotheek Nederlandse letterkunde). Elke uitgeverij heeft een goed uitgebouwde website waarmee ze actuele informatie rond hun aanbod en hun auteurs op het internet publiceren.\nImpact tenslotte op de receptie. De lezer kan via het internet veel actiever aan het literaire proces deelnemen. Zo treedt hij in rechtstreekse dialoog met de auteur(s) via chatrooms of via blogs. Hij kan boeken of fragmenten lezen voor ze officieel gepubliceerd zijn. Het computerscherm wordt een standaardonderdeel van de leeservaring, en speciale e-booklezers vervangen gedeeltelijk het papieren boek.
********Slavenverhalen (Eng. slave narratives) zijn autobiografische vertellingen waarin (ex-)slaven hun vaak traumatische ervaringen (zie in dit verband ook blues en spiritual) meedelen aan tijdgenoten en het nageslacht. De oudste dateren van de periode 1770-1780. Doorgaans houdt de vertelling een impliciete of expliciete aanklacht in tegen de brutaliteit waarmee slaven werden behandeld en tegen het systeem van de slavernij als zodanig. Deze getuigenissen hadden dan ook vaak een politieke functie, bijv. in de context van de anti-slavernij bewegingen vanaf de late 18de eeuw (abolitionisme). \nIn strikte zin betreft de term authentieke getuigenissen waarin de (ex-)slaven zelf aan het woord komen. Daarnaast hebben debatten rond slavernij in de 19de eeuw heel wat andere literatuur in het leven geroepen die een meer fictioneel (fictie) karakter had en/of waarin de slaven personages zijn eerder dan de verteller. Een bijzonder invloedrijk voorbeeld hiervan is Uncle Tom’s cabin (1852), waarvoor de auteur H. Beecher-Stowe – zelf een religieus geïnspireerde blanke activiste – overigens haar inspiratie vond in echte slave narratives. \nEen recent voorbeeld waarbij het waarheidsgehalte tot heel wat controverse aanleiding gaf, is Roots: the saga of an American family (1976) door Alex Haley, een spectaculaire bestseller uit de latere jaren 1970 en 1980. Daarin vertelt de auteur het verhaal van zijn voorouders, te beginnen met Kunta Kinte, een 18de-eeuwse Afrikaanse jongen die als slaaf naar Amerika wordt getransporteerd
********Sommige auteurs gebruiken de term toneelspel of spel voor een drama dat noch de kenmerken van de tragedie, noch die van het blijspel heeft. De term toneelspel is opgekomen onder invloed van het burgerlijk drama, dat - zoals eerder de tragikomedie - een tussenpositie inneemt tussen de klassieke tragedie en het blijspel, maar als een ernstig toneelstuk moet worden beschouwd dat echter niet per se een noodlottige afloop heeft. We vinden de term later terug bij bijv. Herman Heijermans, die zijn Eva Bonheur (1916) een ‘genoegelijk toneelspel’ noemde. Daar blijkt de term vrijwel samen te vallen met de aanduiding ‘toneelstuk’ die even neutraal is als de term ‘drama’. Ook Willem Bilderdijk noemde het ontwerp voor zijn toneelstuk Willem van Holland (18362) een 'historisch toneelspel'.
********Soms ook aangeduid als erlebte Rede of verschleierte Rede (Du.), of als style indirect libre (Fr.). Wijze van tekstrapportage (zowel voor gesproken woorden als voor onuitgesproken gedachten) die beschreven kan worden als een tussenvorm of mengvorm van de directe rede en de indirecte rede. De auteur geeft de woorden of gedachten van een personage weer zonder een inleidende zin (als ‘hij zei...’) en in de woordvolgorde van de directe rede, maar in de derde persoon en vaak in een verleden tijd. Hier volgt een voorbeeld:\nHij legde zijn pen neer en stak een sigaret op. Hij zou haar maar niet meer schrijven. Eigenlijk had hij er gewoon genoeg van. Net toen ging de telefoon.\nHetzelfde met gebruik van directe rede: \nHij legde zijn pen neer en stak een sigaret op. Hij dacht: ‘Ik zal haar maar niet meer schrijven. Eigenlijk heb ik er gewoon genoeg van’. Net toen ging de telefoon.\nIn de vrije indirecte rede spreekt het personage door de stem van de verteller en de twee instanties versmelten a.h.w. (‘dual voice’)
********Soms worden binnen één tekst(gedeelte) twee of meer metaforen (metafoor) gebruikt die uit verschillende isotopieën komen. Voor de lezer zijn die dan moeilijk verenigbaar doordat de vehicles die eenzelfde tenor (of verschillende tenors) representeren behoren tot betekenisvelden die conventioneel niet met elkaar zijn te verbinden. Men spreekt dan van een gemengde metafoor, zoals in de zin 'het verhaal van de moeder waarover het vaderlijk oor een liedje wou zingen'.\nHet tegengestelde hiervan is de allegorie.
********Sonnet geschreven in de vijfvoetige jambe met het rijmschema ababbcbccdcdee, voor het eerst toegepast door Edmund Spenser in The faerie queene (1590). Octaaf en sextet, niet door een witregel gescheiden, worden dus door een rijmklank (de c van het rijmschema) verbonden. 
********Speciaal soort kalendervers in een almanak waarin de wisseling van de seizoenen centraal staat. Reinier Telle en Adriaen Hoffer hebben in de 17de eeuw seizoenverzen geschreven voor Amsterdamse almanakken.
********Specifieke vorm van de veldzang. In de 17de en 18de eeuw gebruikelijke benaming van een eenstrofig gedicht waarin op speels-ondeugende wijze een arcadisch minneavontuurtje wordt verteld (een meisje wordt door een minnaar verrast) dat in de laatste regels naar een erotisch stoutigheidje wordt gevoerd. Het bekendste type bestaat uit negen verzen van vier trocheeën met wisselend rijmschema. Zeer vaak wordt het deuntje met de naam van het meisje (herderinnetje) ingezet. Een curieuze variant van het genre is de knipzang. Bijv. ‘Rozemond die lag en sliep’ (Hooft)
********Specifieke vorm van visuele poëzie, vooral binnen het futurisme en het dadaïsme, waarbij het woord bevrijd werd van zijn lineaire volgorde, van zijn traditionele typografie en van de klassieke prosodie en bladspiegel (lay-out, wit-1). Woorden werden aan-toon-baar gemaakt door ze in verschillende lettertypes, lettergroottes en letterstijlen over de bladzijden aan te brengen. De futuristische poëzie (‘parole in libertà’) bestaat op die manier uit gefantaseerde of willekeurig gekozen woordcombinaties, ritmisch verbonden of tegen elkaar uitgespeeld door de variatie van klank- en letterbeelden en door de spanning tussen bedrukte en onbedrukte ruimtes.\nOnder invloed van het Berlijnse dadaïsme experimenteerde ook de Vlaamse dichter Paul van Ostaijen omstreeks 1920 met de grafische ruimte in de poëzie. In de ritmische typografie liet hij het gedrukte woord werken als ’de vertaling van het muzikale in het grafische’. De ritmische typografie evolueerde verder enerzijds in de richting van de fonetische poëzie (klankgedichten, Dts. Lautgedicht) die zuivere en abstracte klank- en beeldvormingen nastreeft, en anderzijds in de richting van experimenten met een zuiver esthetische typografische vormgeving. Dichter-drukkers als Hendrik Werkman en Hansjörg Mayer leverden prachtige vernieuwende staaltjes af van poëziedrukwerk. Zie ook constructivisme.
********Spel waarin in gedramatiseerde vorm onderwerpen uit de geschiedenis op een zodanige wijze worden voorgesteld dat aan de historische feiten niet te veel afbreuk wordt gedaan. Veel historiespelen zijn gegoten in de vorm van een tragedie, zoals P.C. Hoofts Geeraerdt van Velsen (1613) en Reinier Bontius' Belegering ende het ontset der stadt Leyden (1645
********Sporen van rijm in een prozatekst die ontstaan is door omwerking van een tekst in gepaard rijmende verzen tot proza (ontrijming). Rijmresten kunnen onder meer aangetroffen worden in de gedrukte versies van de middeleeuwse ridderepiek. Deze teksten hebben – samen met een nogal heterogene groep andere teksten uit de 15de en 16de eeuw – aan het proces van ontrijming de benaming prozaroman te danken.\nOntrijming is niet zo'n ingrijpend proces
********Spreekvorm waarbij het gesprokene wordt ingebed in een taalhandeling en/of de houding van de spreker betrokken wordt in wat hij zegt. Zie pragmatiek.
********Sprookjesachtige locatie, bekend uit de Brits-Keltische letterkunde, waar feeën woonachtig zijn en mensen kunnen voortleven die in de reële wereld gestorven zijn. De Andere Wereld is doorgaans met water omsloten, een zee (Parthonopeus van Bloys) of een diepe rivier (Lanceloet en het hert met de witte voet), soms echter door een haast ondoordringbaar woud (Ferguut). Als gids doet vaak een wit dier dienst, een hert (Ferguut) of een hond(je) (Lanceloet en het hert met de witte voet). De Andere Wereld is vooral een plaats waar gewone (mannelijke) stervelingen heen gelokt worden door een fee voor een liefdesverhouding die volstrekt geheim moet blijven (Lanval). Soms wordt een specifiek verbod gesteld (geish), zoals in Parthonopeus van Bloys.
********Standendrama dat zijn stof put uit de problematiek van de burgerij en dat met de groeiende invloed van deze klasse in de 18de eeuw terrein wint op de klassieke tragedie en het blijspel met hun vaste eenheden van tijd, plaats en handeling. In het burgerlijk drama worden huiselijke problemen en persoonlijke onfortuinlijkheden, zoals ongelukkige huwelijken, bankroeten, verleidingen e.d. behandeld. Het tragische is er vervangen door het geloof in de ratio, in de natuur en in de verwachting dat geluk afhangt van een meer rechtvaardige verdeling van het welzijn. Deze stukken willen een les zijn van toegepaste moraal en schilderen niet zozeer individuele personages als wel sociale condities en maatschappelijke rollen. Het burgerlijk drama is een genre tussen tragedie en blijspel in, waarin de personages gekozen zijn uit de bourgeoisie en geplaatst worden in een vaak ernstige, soms pathetische situatie. Hun handelingen en uitspraken moeten de toeschouwer de zuiverheid van hun moraal tonen, waardoor ze hun aanvankelijk misfortuin uiteindelijk kunnen overwinnen.\nOmdat het burgerlijk drama vaak sentimentele trekken vertoont, wordt het in Frankrijk ook aangeduid als ‘comédie larmoyante’. In Engeland, waar de burgerij al vroeg haar zelfstandigheid en zelfbewustzijn ontwikkelde, ontstond het burgerlijk drama het eerst, met als bekendste vertegenwoordiger Richard Steele met zijn ‘sentimental comedies’. In Frankrijk was Diderot de belangrijkste verdediger en schrijver van burgerlijk drama met o.m. Le fils naturel ou les épreuves de la vertu (1757), en in Duitsland Lessing met het naar Engels voorbeeld geschreven Miss Sarah Sampson (1755). In Nederland werd het burgerlijk drama, meestal in vertaling, vooral geïntroduceerd door Cornelis van Engelen (1722-1793). \nHoewel de problematiek van de bourgeoisie sedert de romantiek herhaaldelijk onderwerp is geweest van het drama, met name in het naturalistisch toneel, lijkt het verstandiger de term te reserveren voor het hier beschreven genre van het 18de-eeuwse toneel.
********Stichtend traktaat uit de middeleeuwen, waarin de opbouw van de maatschappij in de standen (adel, geestelijkheid, burgers en boeren) en de geledingen binnen die standen behandeld worden. Een standenleer bevat, evenals een spiegel, leefregels en schrijft ideaal gedrag voor. De alles omvattende standenleer bestaat naast teksten die het gewenste gedrag van de standen afzonderlijk uiteenzetten, zoals de vorstenspiegel. Een voorbeeld van een standenleer is Dat scaecspel ghemoraliseert (ed. Van Schaick Avelingh, 1912), in de 14de eeuw bewerkt naar de Ludus scaccorum van Jacobus de Cessolis (eind 13de eeuw). In dit werk worden de standen vergeleken met schaakstukken: hun rechten en plichten worden afgeleid uit de mogelijkheden die de stukken op het bord hebben.
********Stijlmiddel binnen de Middelnederlandse literatuur dat gekenmerkt wordt door de overgang van een indirecte rede in de directe rede, bijv.:\nDaerna teldi [Ferguut] hem [zijn gastheer] te waren\nHoe hi ter roken wilde varen\nDen wimpel halen ende den horen:\n‘Comt mi die swerte ridder tevoren,\nic segt u wel alsonder faelgi,\nIc sal hem leveren battaelgie
********Stof is het zakelijke materiaal, de bouwstoffen, van een (literair) werk, de zgn. verhaalstof. Dat materiaal betreft gegevens die verbonden zijn aan bepaalde figuren (personages), gebeurtenissen en hun gebondenheid aan ruimte en tijd. De stof kan ontleend zijn aan reële gebeurtenissen of aan mondeling dan wel geschreven bronnen. In de antieke retorica werd de stof aangeduid met de term materia. In dat materiaal diende de redenaar (officia oratoris) ordening aan te brengen (dispositio). Daarbij diende zich het vraagstuk aan of de stof, het totaal aan ‘materia artis rhetoricae’, begrensd of onbegrensd was. De voorstanders van de begrensde opvatting, de minimalisten, vonden dat de stof beperkt diende te worden tot het terrein van politiek en ethiek. De maximalisten zagen geen enkele beperking.\nHet Franse begrip ‘matière’ voor de stof dankt zijn bekendheid aan de auteur Chrétien de Troyes (2de helft 12de eeuw), Hij koppelde het begrip aan de ‘sin’ (= zin), de betekenis van een literair werk en de ‘conjointure’, de (gekunstelde) structuur van een werk. In de Franse literatuurgeschiedenis maakt men voor veel middeleeuwse stof onderscheid in de matière de Bretagne (de Brits-Keltische roman) de matière de France (chanson de geste) en de matière de Rome (klassieke roman). In middeleeuwse prologen komt men de term ‘materie’ veelvuldig tegen, bijv.:\nWare vrouwe ocht here die vrien woude,\nHoemen dit boec heten soude:\nDie Rose seggic dat heten sal,\nWant daer es in besloten al \nDie art van minnen geellike.\nDie materie es scone ende rike.\n(E. Verwijs (ed.), Die Rose van Heinric van Aken, 1868, fol. 1, vs. 31-36)\nHet onderzoek naar stof of  stofgeschiedenis ontleent zijn belang vooral aan het feit dat het gebruikte inhoudelijke materiaal vaak conventioneel (conventie) bepaald blijkt te zijn. Zo kan voor de renaissance gewezen worden op de voorkeur voor klassieke of Bijbelse stof (bijv. in het Bijbels drama of de pastorale-2). Maar ook bij bepaalde literaire genres is de stof sterk conventioneel bepaald, zoals in het volksverhaal, sprookje, de gothic novel, de mythe en de sage.\nIn de romantiek komt de nadruk te liggen op de ‘stofvinding’, waarvoor het dichterlijk genie verantwoordelijk wordt gesteld. Stof is dan de bekleding of het materiaal waarin de dichter zijn ideeën uitdrukt en dat stoffelijk omhulsel ‘vindt’ de dichter in de natuur (waarbij eerder aan ‘Umwelt’ gedacht moet worden, dan aan ons begrip ‘natuur’). Daar ligt ook de relatie tussen stof en idee , omdat tot de stof behorende motieven en thema’s (motief, thema) de idee helpen uitdrukken. Stof is dan het inhoudelijk feitenmateriaal dat de schrijver gebruikt om een bepaalde idee tot uitdrukking te brengen. De rangschikking of vormgeving van de stof bepaalt de betekenis of de idee ervan. Deze zienswijze leidt uiteindelijk tot de bekende doctrine ‘vorm en inhoud zijn één’.\nIn de literatuurwetenschap gebruikt men begrippenparen als fabula/suzjet om het verband aan te geven tussen respectievelijk de feitelijke gegevens van het verhaal (de stof) en de samenhang die tot stand wordt gebracht door de vormgeving. 
********Strip-album (of reeks strip-albums) genoemd naar en gefocust op een enkel personage (soms een nevenpersonage) van een bestaande strip. Zo kregen in 2017 de tweelingzusjes Annemieke en Rozemieke uit de stripreeks Jommeke een eigen album. Ook Fanny Kiekeboe – de blonde dochter van Marcel en Charlotte Kiekeboe in de Kiekeboes – kreeg een eigen reeks (Fanny K.), waarin ze enkele jaren ouder is. Een eerder voorbeeld van dgl. spin-offs is Schanulleke, een stripserie waarin de pop Schanulleke uit Suske en Wiske nu de hoofdrol speelt. 
********Strofevorm binnen de vagantenliederen waarbij strofen van vier versregels (kwatrijn) gebruikt worden die elk dertien lettergrepen lang zijn en acht heffingen per regel kennen. De versregels worden verbonden door gepaard rijm.\nDeze strofevorm zou kenmerkend zijn voor deze, doorgaans in het Latijn geschreven, teksten. Belangrijke bronnen voor dit type liederen vormen de Carmina Cantabrigiensia (11de eeuw) en de Carmina Burana (13de eeuw).
********Strofevorm die bestaat uit vier lange versregels waarvan de eerste helft telkens vier heffingen kent en de tweede helft drie, behalve in de laatste versregel die er ook vier heeft. Twee lange regels zijn steeds voorzien van eindrijm, soms ook de laatste woorden voor elke cesuur, met als effect een omarmend rijm.\nDe Nibelungenstrofe lijkt te zijn ontstaan uit de Oudhoogduitse epische strofe en dankt haar naam aan het Duitse heldenepos, het Nibelungenlied (12de eeuw). Ze werd toegepast in het Gudrunlied (13de eeuw) en ook in andere heldenepen. In de romantiek van de 19de eeuw hebben sommige dichters deze vorm opnieuw gebruikt in de ballade-1. Een voorbeeld van zo'n strofe, zij het met telkens drie heffingen, Geeft het op het Nibelungen-epos geïnspireerde wensdicht Vier heren wenschen:\nHet saten heren viere, in eenre sale wijt\nBi enen scone viere, ende corten haren tijt\nSi saten ende si dronken, si leiten heren leven,\nSi wouden viere die beste, van alder werelt wesen. \n[...]\n(P. Blommaert, Oudvlaamsche gedichten der XIIe, XIIIe en XIVe eeuwen, (1838-1851).
********Strofevorm genoemd naar de Ionische dichter Hipponax (6de eeuw v. Chr.), waarin een catalectische jambische (zie jambe) trimeter telkens volgt op een catalectische trocheïsche (zie trochee) dimeter. Bijv.: Horatius, Oden, II, 18, vs. 9-10:\n\n: \nāt fĭdēs ĕt | īngĕnī\n\n: \nbĕnīgnă vē|nā_est, || paūpĕrēm|quĕ dīvēs\n(maar wel bezit ik een getrouw karakter en een gedegen dichterlijk vermogen ...)\n(Vertaling A. van Wilderode, Voltooid mijn monument. De oden van Horatius, 1995, p. 104) 
********Stroming in de kunst uit de periode 1915-1925, ontstaan uit principieel verzet tegen de conventionele waarden van de burgerij en hun esthetische opvattingen en tegen de maatschappelijke orde. Zowel de oorsprong van de naam ‘dada’ als de ontstaansgrond van de beweging worden betwist. R. Hülsenbeck claimt dat hij de term dada als aanduiding voor de beweging gevonden heeft in een Duits-Frans woordenboek door een briefopener tussen de pagina’s te steken, daar ‘dada’ aantrof als kleuterwoord voor ‘paard’ en de term vervolgens gebruikte voor het modernistische cabaret. De ontstaansgrond zou gevonden kunnen worden in de zinloosheid van de Eerste Wereldoorlog. Om die reden zouden dadaïsten gekozen hebben voor ontregelende technieken, hetgeen voor de literatuur een keuze betekende voor collage, readymade, écriture automatique, cadavre exquis en andere improvisatievormen.\nIn 1915 verzamelde zich in Zürich een groep kunstenaars rond de Roemeense dichter Tristan Tzara, die in 1918 het eerste manifest van het dadaïsme publiceerde. In 1916 richtten zij het Cabaret Voltaire op, een overwegend literaire club met een expositiezaal waarin het tijdschrift Dada werd geredigeerd. Tot deze groep behoorden naast Tzara o.m. Hugo Ball (schrijver), R. Hülsenbeck (schrijver) en Hans Arp (schilder). Vlak daarna, onafhankelijk van elkaar en toch vrijwel gelijktijdig, ontstonden in New York, Berlijn, Keulen, Hannover en Parijs gelijkgerichte bewegingen, met als belangrijkste figuren Marcel Duchamp, Francis Picabia, George Grosz, Max Ernst, Kurt Schwitters, André Breton, Philippe Soupault, Paul Eluard en Louis Aragon.\nIn Nederland geldt Theo van Doesburg als een van de belangrijkste vertegenwoordigers van het dadaïsme. Hij schreef een pamflet Wat is Dada? (1923) en droeg onder het pseudoniem I.K. Bonset bij aan De Stijl. Samen met Schwitters en zijn vrouw Nelly organiseerde hij de zogenaamde ‘dada-veldtocht’ (1922-1923). De volgende tekst is illustratief voor Van Doesburgs dadaïstische periode. In het 'Antikunstenzuivereredemanifest' schrijft hij:\n\nDada is geen kunstbeweging\n\nDada is eene directe levensbeweging die zich keert tegen alles, wat wij ons als levensbelang voorstellen.\nDada stelt überhaupt geen vragen.\nDada is de ontkenning van den algemeen, gangbaren levenszin. \nDada is de sterkste negatie van alle cultureele waardebepalingen [enz.]\n(I.K. Bonset  in F. Drijkoningen & J. Fontijn (red.), Historische avantgarde, 1986, p. 202)\nIn België werden vooral Paul van Ostaijen en Gaston Burssens enige tijd door het dadaïsme beïnvloed.\nDe dadaïsten vielen vooral de bestaande literaire en andere kunstinstituties aan en maakten daarmee de weg vrij voor andere bewegingen van de historische avant-garde, met name het constructivisme en het surrealisme. Met André Bretons Premier manifeste du surréalisme (1924) beschouwt men doorgaans de beweging als beëindigd.\nNa de Tweede Wereldoorlog, in de jaren ’60, ontstond bij de Barbarber-groep (J. Bernlef, G. Brands en K. Schippers) opnieuw belangstelling voor het dadaïsme. In Een cheque voor de tandarts (1967) geven Bernlef en Schippers te kennen o.m. Marcel Duchamp, Eric Satie, Kurt Schwitters, John Cage en William Carlos Williams als hun voorgangers te beschouwen.\nIn de Dada-reeks van uitgeverij Vantilt verschenen een aantal belangrijke teksten uit de Nederlandse en internationale Dada beweging: Tenderenda de Fantast van Hugo Ball, In den beginne was Dada van Raoul Hausmann, 7 dadamanifesten van Tristan Tzara, En Avant dada van Richard Huelsenbeck, Een avond in Cabaret Voltaire van Hans Arp e.a., Jezus Christus Quibus van Francis Picabia, Apologie van de luiheid en Pan Pan voor de Poeper van de Neger Naakt & Bar Nicanor van Clément Pansaers, en Dan dada doe uw werk! Avant-gardistische poëzie uit de Lage Landen (red. H. van den Berg & G. Buelens).
********Strookje perkament dat in het hart (en soms ook aan de achterzijde) van een katern, samengesteld uit papieren bladen, werd meegebonden om het kwetsbaar geachte papier tegen het insnijden van het bindgaren te beschermen. Hartstrookjes komen vooral voor in 15de-eeuwse handschriften. Het perkament dat men ervoor gebruikte, sneed men uit afgedankte handschriften (maculatuur). Hartstrookjes kunnen waardevolle fragmenten van oudere literaire teksten bevatten.\nEen andere oplossing om het insnijden van het papier tegen te gaan, is het encarté-handschrift.
********Studie van de opvoering zoals ze zich op het toneel afspeelt. Wat daar gebeurt wordt gezien als een soort tekst in de zin van een gestructureerde samenhang van tekens. Deze tekens zijn heterogeen van aard (mede daardoor onderscheidt de opvoering zich van de eventueel eraan ten grondslag liggende talige dramatekst). Men kan ze indelen in twee groepen. De eerste groep betreft de acteur: gesproken woord en toonaard (paralinguïstische tekens), mimiek, gebaar (beweging van lichaamsdeel of -delen zonder verplaatsing over het toneel), beweging (verplaatsing over het toneel), maquillage en kostumering. De tweede groep bevat visuele en akoestische tekens, los van de acteur: accessoires, decor, verlichting, muziek en geluid (geluidseffecten en geluiden achter de opvoering). Eventueel zijn hier nog architecturale factoren (vorm van theatergebouw en van scène) en technische opties zoals diaprojectie, film, e.d. aan toe te voegen. Tijdens de opvoering komen deze tekens niet alleen successief, maar vooral ook simultaan voor, waarbij ze elkaars tekenwaarde wederzijds bepalen (bijv. mimiek draagt bij tot de informatie van het gesproken woord en vice versa). Opvoeringsanalyse vergt dus een onderzoek naar de inhoud van de tekencategorieën én naar de relaties daartussen. Interpretatie van de tekenwaarde berust enerzijds op kennis van algemeen-culturele betekeniscodes (bijv. huilen = verdrietig zijn) en anderzijds op specifieke theatrale codes (in bepaalde periodes van de theatergeschiedenis werd bijv. een sterk uitvergrote, ‘overdreven’ wijze van acteren als de normale, neutrale acteerwijze ervaren: met sidderende stem spreken verwees er niet noodzakelijk naar angst). Zie ook theater-2.
********Stuk gereedschap dat een zetter gebruikte bij de opmaak van een tekst voor de druk. In een smalle metalen staaf kon de zetter telkens één of meer regels met letters uit de zetkast invoegen en die vervolgens in het zetsel schuiven. Daaruit resulteerde uiteindelijk de drukvorm. Vooral in de periode van de handpers was de zethaak in gebruik. Nu wordt hij soms nog gebruikt voor private press-producties.\n\n\n\n\n\n\n\nMetalen haak waarin de letterblokjes kunnen worden geschoven. [bron: Ph. Gaskell, A new introduction to bibliography (1972), p. 44].
********Subdiscipline binnen de literatuurwetenschap die literaire verschijnselen bestudeert tegen de achtergrond van inzichten uit de psychologie en de psychoanalyse. Daarbij wordt enerzijds aandacht besteed aan specifieke teksten en tekstgenres (de psychologische werkinterpretatie
********Subgenre binnen de middeleeuwse Arthurepiek, waarin de graal centraal staat. Over de (Keltische) oorsprong en diepere betekenis van het graalmotief is veel gespeculeerd. Is het een getransponeerde oosterse mythe, een archetype voor de kennis van het bovennatuurlijke, de steen der wijzen, of is het, zoals meestal wordt aangenomen, de verwerking van een oud Keltisch sprookjesmotief, nl. een wonderding dat alle wensen van zijn bezitter vervult? Feit is dat de graal door Chrétien de Troyes in de Conte du Graal (ca. 1187) alias Perceval (vert. R.E.V. Stuip, 1979) tijdens Percevals bezoek aan de Graalburcht geïntroduceerd wordt als een (vis) schotel, met daarop de hostie waarmee de zwaargewonde Visser-koning in leven gehouden wordt.\nOmstreeks 1199 schreef Robert de Boron Le roman de l’estoire dou Graal, waarin de graal geworden is tot de drinkbeker van Jozef van Arimathea, die hem beschikbaar stelde voor het Laatste Avondmaal. Tijdens Christus’ kruisdood ving Jozef Zijn bloed in deze beker op. Hij werd gevangen gezet omdat Christus’ lichaam onvindbaar bleek, maar overleefde dankzij deze beker.\nOmstreeks 1230 verschijnt La queste del saint Graal die in het drieluik dat de Lancelot en prose is, het midden inneemt. De graal wordt het symbool van een religieus geïnspireerd ridderschap. De zoektocht of  queeste naar de graal is bron voor vele avonturen van menig ridder, maar het geheim van de graal is niet weggelegd voor ridders als Gauvain (Walewein) en Lancelot. De eerste is te aards, de tweede heeft een overspelige verhouding met de koningin. Van alle ridders van de Ronde Tafel komen er slechts drie in aanmerking deze queeste te volbrengen: Perceval, Bohort en Galaad.\nEen tiental jaren later wordt de driedelige Lancelot en prose uitgebreid tot een vijfdelige door toevoeging van L’estoire del saint Graal en L’estoire Merlin. De Conte du Graal is de enige roman van Chrétien waarvan een vertaling in het Middelnederlands is overgeleverd: Perchevael (ed. Gysseling, 1980). Robert de Borons L’estoire dou Graal werd omstreeks 1261 door Jacob van Maerlant vertaald als Historie van den Grale (ed. Sodmann, 1980). Een vertaling van de Queste del saint Graal bleef bewaard in de Haagse Lancelot-compilatie (ed. Jonckbloet, 1846-1849).\n\n\n\n\n\n\n\nElf ridders aan tafel aanschouwen het bloedend Christuskind in de graal op tafel. [bron: D. Hogenelst & F. van Oostrom, Handgeschreven wereld (1995), p. 210].
********Subgenre binnen de raadselliteratuur (raadsel, raadselvers), waarin mensen om beurt een wens uitspreken en aan het slot het publiek moet raden wiens wens de beste was of het meest in overeenstemming met een vooraf gestelde norm. Middelnederlandse voorbeelden zijn: Vier heren wenschen, Vijf vrouwen wenschen, Vijf heren wenschen en Bouden vander Loren's Achte personen wenschen, alle daterend uit het laatste kwart van de 14de eeuw en bewaard gebleven in het handschrift-Van Hulthem.
********Subgenre binnen het rederijkersdrama waarin verhalende stof (historie) gedramatiseerd wordt, dit in tegenstelling tot het allegorische (allegorie) spel van zinne. Voorbeelden van historiaelspelen vindt men in de verzameling van de rederijkerskamer De Roode Roos uit Hasselt, zoals het historiaelspel Tspel van Judith.
********Subgenre binnen het rederijkerstoneel, deel uitmakend van de historiaelspelen die verhalende stof dramatiseren, en het Bijbels drama. Een bekend Bijbelspel is Naaman Prinche van Sijrien (1553, ed. W.M.H. Hummelen en C. Schmidt, 1975).
********Subgenre van de detectiveroman of de misdaadliteratuur. Roman waarin de politie de feiten rond een misdrijf, meestal een moord, aan het licht brengt, zodat tot arrestatie van de dader kan worden overgegaan. Soms is aan de lezer van het begin af aan duidelijk wie de dader van het misdrijf is en beperkt de roman zich tot de activiteiten van de politie om achter diens identiteit te komen. Vaker echter is de dader ook aan de lezer onbekend en werkt diens ontmaskering en arrestatie aan het slot als verrassende ontknoping. \nBelangrijke vertegenwoordigers van schrijvers van politieromans zijn George Simenon met zijn hoofdfiguur commissaris Maigret, het Zweedse schrijversechtpaar Sjöwall en Wahlöö met rechercheur Martin Beck en Henning Mankell met zijn Inspecteur Wallander-reeks. In Nederland schreef J.W. van de Wetering een reeks politieromans met de rechercheurs Grijpstra en De Gier als hoofdpersonages.
********Subgenre van de fantastische literatuur waarin een beeld gegeven wordt van een te verwachten verre toekomst, hetzij als ideaalbeeld van een nastrevenswaardige samenlevingsvorm (utopische literatuur), hetzij als een cultuurvorm die het noodlottige gevolg is van een door de auteur als verwerpelijk geziene politieke, sociale of technologische ontwikkeling (dystopie).\nHet onderscheid tussen sciencefiction en toekomstliteratuur is moeilijk vast te stellen. In de praktijk lijkt men teksten waarin de nadruk ligt op toekomstige politieke of sociale omstandigheden die het gevolg zijn van reeds in gang gezette ontwikkelingen toekomstliteratuur te noemen en ligt bij sciencefiction de nadruk veeleer op de technologische ontwikkelingen. Maar vaak zijn die technologische ontwikkelingen in sciencefiction slechts een aanleiding tot het beschrijven van een toekomstige samenlevingsvorm.\nDe relaties tussen de meer omvattende toekomstliteratuur en de genres van utopische literatuur en sciencefiction, waarbij zowel de overlap met, als de eigenheid van elk genre tot hun recht komen, kan worden voorgesteld in een verzamelingendiagram van in elkaar grijpende cirkels (Th. Pierrart). \nAls beroemde voorbeelden van toekomstromans kunnen worden genoemd Zamjàtins My (1922), A. Huxley’s Brave new world (1932) en G. Orwell’s Nineteen eighty four (1949). Nederlandse voorbeelden zijn Betje Wolffs Holland in ’t jaar 2440 (1777) en F. Bordewijks Blokken (1931). Verzamelingen van toekomstverhalen werden bijeengebracht door Manuel van Loggem in De nieuwe morgen (1982) en door Rob van de Schoor in Voorbije toekomst (1988).
********Subgenre van de fantastische literatuur waaronder teksten worden gerangschikt, waarin de werkelijkheid opzettelijk geweld wordt aangedaan. Het gaat daarbij niet om het oproepen van een ander soort werkelijkheid dan de gewone, zoals bijv. in het sprookje of in science fiction, maar om het onware en onmogelijke. De wijze waarop de werkelijkheid verdraaid wordt, kan variëren van liegen, meestal met een komische werking, zoals Baron Münchhausen's narrative of his marvellous travels and campaigns in Russia van R.E. Raspe (1785), dat in de Duitse vertaling van G.A. Bürger (1786) beroemd werd, of Carlo Collodi’s verhaal voor de jeugd over Pinocchio (Pinokkio) dat vanaf 1880 in afleveringen verscheen, tot het chargeren van de werkelijkheid tot in het groteske of karikaturale zoals in G. van de Lindes gedicht ‘De schipbreuk’ (in: De gedichten, ed. Van Deel & Mathijsen-Verkooijen, 19762, p. 15-23).\nGedurende de rederijkerstijd beleefde het genre een grote bloei als refrein-2 in het zot. Leugenrefreinen bleven bewaard in de Veelderhande geneuchlijcke dichten (1600) en in het werk van Eduard de Dene, Cornelis Everaert, Jan van Doesborch en Matthijs de Castelein. Soms werden pseudo- of leugenheiligen opgevoerd, zoals in het lofdicht op Sinte Aelwaer (16de eeuw), patrones van de twistzucht. De zin van de onwaarheid en de overdrijving is gelegen in het komische ervan dat de gevreesde melancholie moest verdrijven. Daarnaast wordt de leugen ook als middel gehanteerd om indirect de waarheid te verkondigen (mundus inversus).\nOok in de 17de en 18de eeuw is het genre populair. O.m. bij Aernout van Overbeke (De rymwercken, 1678) en in het liedboekje De roemrugtige Haagsche faam (1721) komen leugenliederen voor. In de 19de eeuw zijn voorbeelden te vinden bij A.C.W. Staring (bijv. ‘Het hondengevecht’ in Gedichten, ed. De Vries, 1940, p. 287) en in de knittelverzen van De Schoolmeester. J.J.A. Goeverneur herdichtte de Reizen en avonturen van Mijnheer Prikkebeen (1858), oorspronkelijk geschreven door de Zwitser Rodolphe Töpffer. In de 20ste eeuw toont Gerrit Komrij zijn voorliefde voor het genre met de vertaling van Töpffers Reizen en avonturen van Dr. Festus (1969). Dat ook de omkering nog steeds geliefd is, blijkt uit het werk van Raoul Chapkis: De reizen van pater Key (1966).
********Subgenre van de pamflet-literatuur. Geschriften over actuele politieke en alledaagse onderwerpen uit de periode vanaf begin 17de tot midden 19de eeuw. De naam is geïnspireerd op de gesprekken zoals die in de trekschuit tussen passagiers gevoerd werden om de tijd te doden.\nEen voorbeeld is het Schuyt-praetje gehouden tusschen een Haagenaar, een Middelburger, een Haarlemmer, ende een Utrechts-man [...] vertoonende alle den handel en wandel van D. Jean de Labadie. Er verschenen verzamelingen Schuite en jagt-praatjes (1737) van E.S. van Burmania en W. van Itsma en Groninger schuitpraatjes (1827) en Nieuwe schuitpraatjes (1836) van G.J. Cool. 
********Subgenre van de poëzie waarin nadrukkelijker dan in andere poëzie gebruik gemaakt wordt van het klankmateriaal van de gebruikte woorden en zinnen om het opgeroepen beeld door die klanken te suggereren. Men spreekt in dat verband wel van de klankexpressiviteit van deze poëzie.\nAls voorbeeld wordt vaak het gedicht ‘Uitvaart’ van Bilderdijk geciteerd:\nBefloerste trom\nNoch rouwgebrom\nGa romm’lende om\nVoor mijn gebeente
********Subgenre van de roman waarin de nadruk ligt op de beschrijving van het innerlijk van de personages, hun gedachten, gevoelens en drijfveren, en de handelingen en conflicten die daaruit voortvloeien. Strikt genomen kan van een bewuste vorm van psychologie nauwelijks sprake zijn vóór deze tak van wetenschap zich ontwikkelde. Niettemin is er ook daarvoor sprake van literaire werken waarin de karakterontwikkeling of de zielstoestand van de personages het hoofdbestanddeel vormt, zoals bijv. in de ontwikkelingsroman. De aanduiding ‘psychologische roman’ is in die gevallen dan ook niet contemporain. Als voorbeelden hiervan worden meestal genoemd Rousseau’s Julie ou la nouvelle Héloïse (1761) en Goethe’s Wahlverwandtschaften (1809). Vooral met de opkomst van het naturalisme treedt de aandacht voor de psychologie van de personages steeds sterker op de voorgrond in de roman. Een uitgesproken voorbeeld hiervan vormt Frederik van Eedens roman Van de koele meren des doods (1900), door H.C. Rümke de beschrijving van een psychose genoemd.\nIn de 20ste eeuw wordt dan onder invloed van auteurs als Dostojevski en H. James en op grond van de studies van psychoanalytici als Freud en Jung een nieuw aspect geïntroduceerd: het onbewuste of onderbewuste als verklaring voor menselijke gedragingen, gevoelens en opvattingen. Duidelijke voorbeelden daarvan vormen de tijdens het interbellum geschreven stream of consciousness-romans: Prousts A la recherche du temps perdu (1913-1927), Joyce’s Ulysses (1922) en S. Vestdijks Meneer Vissers hellevaart (1936). \nBepaalde verhaaltechnieken lenen zich door hun aard uitstekend voor het weergeven van deze half- of onderbewuste drijfveren van de personages. Daarom vindt men in de psychologische roman dan ook veelvuldig de toepassing van de monologue intérieur en de style indirect libre (vrije indirecte rede). Uiteraard is het voor een kundig romanschrijver altijd mogelijk het innerlijk van zijn personages te beschrijven via hun uiterlijk waarneembaar handelen.
********Subgenre van de roman, waarvan het hoofdbestanddeel van de stof ontleend is aan een periode die voor de auteur ervan tot het verleden behoort. Op basis van de verhouding tussen feit en fictie kan men verschillende niveaus van historiciteit onderscheiden: (a) de auteur verwerkt vaststaande gegevens
********Subgenre van het Bijbels drama, waarin een episode uit het leven der apostelen, vooral van de H. Paulus, wordt uitgebeeld en waarvoor de stof doorgaans ontleend werd aan het bijbelboek ‘Handelingen der apostelen’, soms aangevuld met andere bronnen zoals de evangeliën, de brieven der apostelen of Romeinse geschiedenis. Het oudste West-Europese apostelspel dateert van de 13de eeuw. In de Nederlanden bloeide het genre gedurende de 16de eeuw, met name in de zuidelijke Nederlanden, bijv. Spel van Paulus’ bekering (ca. 1550). Een ander bekend apostelspel uit die tijd is De bekeeringe Pauli (ed. Steenbergen, 1953).
********Subgenre van sciencefiction en fantastische literatuur dat, vaak op anachronistische wijze (anachronisme), een wereld verbeeldt waarin technologische hoogstandjes functioneren in de context van de 19de eeuw en de toenmalige stand van wetenschap en techniek. Deze was in hoge mate bepaald door de stoommachine
********Synoniem voor literatuur. In sommige contexten gebruiken we de term letterkunde daarnaast ook ter aanduiding van het vakgebied of van bepaalde instellingen die de literatuur tot voorwerp hebben. Zo wordt met letterkunde literatuurstudie (literatuurwetenschap) bedoeld wanneer het gaat om het onderwijs en onderzoek van de literatuur in een bepaalde taal in een uitdrukking als Nederlandse of Franse taal- en letterkunde (Academisch Statuut).\nIn die zin wordt de term gebruikt in de naam 'Noord- en Zuidnederlandse Maatschappij der Nederlandse letterkunde', het tijdschrift voor Nederlandse taal- en letterkunde en het door M. Spies geschreven boek Historische letterkunde: facetten van vakbeoefening (1984). Voor Knuvelders Handboek tot de geschiedenis der Nederlandse letterkunde (1948-1953) geldt daarentegen dat de term 'letterkunde' als synoniem voor 'literatuur' gebruikt wordt. 
********Synoniem: oosters kwatrijn. Term uit de genreleer voor een type kwatrijn dat in de Nederlandse letterkunde beoefend is naar het voorbeeld van de roebai uit Perzië. Het betreft speciaal die kwatrijnen welke zijn toegeschreven aan de (wellicht legendarische) figuur van Omar Khayyam (11de eeuw). Bekende Nederlandse bewerkers/vertalers zijn Boutens, Leopold en J.I. de Haan.\nHet Perzisch kwatrijn geeft een levenswijsheid, zoals het gedicht ‘Dwaasheid’ van De Haan:\nHij zegt: ‘Omar Khayyam heeft niet geschreven,\nAlle kwatrijnen, die op zijn naam staan’\nGeleerde Dwaas: heeft het Lied minder leven,\nOmdat de Naam des Dichters is vergaan? \n(J.I. de Haan, Kwatrijnen, 1924, p. 174)\nIn het algemeen is de inhoudelijke opbouw van het gedicht zo, dat de twee eerste verzen (vers-1) de grondgedachte weergeven, het derde vers er een wending aan geeft, en het laatste een oplossing bevat. Hiermee corresponderend treft men vaak het rijmschema aaba erin aan, dat als gesloten vorm de inhoud ondersteunt.\nNijhoff zei hierover: \nDe eerste twee regels, bij Khayyam, rijmen op elkaar, om terstond het thema in zo kort mogelijk bestek aan te geven, de derde regel houdt in zijn rijmloosheid de uitzwaai der gedachte nog even onbeslist, verhardt daarmee de kern van het eerste paar, maar verlengt tevens als aanloop de kracht van de vierde regel, die, het rijm verder opnemend, het kwatrijn tot een om zichzelf ster-snel wentelend, licht-spattend en kristal-hard geheel maakt. \n(M. Nijhoff, VW, dl. 2, 1982, p. 190)\nHieronder een recent voorbeeld, met een lichte variatie op het rijmschema aaba:\nVARENS\nZij die in de schaduw blijven\nzullen zij ooit antwoord krijgen\nop het teken dat zij geven\nop de vraag die zij verzwijgen? \n(W. Martin, 2015)
********Taal die niet door de ‘normale’ taalontwikkeling in gemeenschappen is gegroeid uit oudere talen of dialecten, maar die door een individu, of een kleine groep individu’s op ‘kunstmatige’ wijze werd gecreëerd.\nHet bekendste voorbeeld hiervan is het Esperanto, dat in 1887 door de Joods-Poolse oogarts L.L. Zamenhof werd gelanceerd. Zoals de naam aangeeft, was het zijn ‘hoop’ dat het Esperanto zou uitgroeien tot een neutrale internationale taal (onbelast met politieke, etnische of andere historische connotaties, vrij van vooroordeel of privilegie). De taal moest daarnaast ook gemakkelijk te leren zijn. Het succes ervan bleef beperkt, maar de trouwe aanhangers zijn erin geslaagd een zekere literaire traditie te creëren in en voor de taal. Zamenhof maakte gebruik van bestaande woorden en structuren uit de Germaanse, Slavische en vooral Romaanse talen, wat het Esperanto een eurocentrische eerder dan universele inslag geeft, en wat ook aantoont dat kunsttalen vaak in min of meerdere mate berusten op bestaande talen of combinaties ervan.\nOp grond van humanitaire (zoals bij Zamenhof), filosofisch-wetenschappelijke (het streven naar een ‘perfecte’ taal
********Taalgebruik van de griffie, waar staatsstukken in ambtelijke stijl worden gemaakt. De woordkeus is vaak gekenmerkt door elementen uit het (dikwijls juridische) vakjargon, dat veelal duister is voor de niet-ingewijde, mede door het gebruik van verouderde woorden. De term wordt soms in ongunstige zin gebruikt voor een dorre, met vaktermen en bastaardwoorden overladen schrijftrant, dikwijls ook getypeerd door ingewikkelde zinsbouw.\n Voorbeelden van dit soort taalgebruik vindt men in wetsartikelen, notariële akten en andere officiële stukken. Maar ook in zakelijke brieven komt deze stijl voor, zoals in de brieven die Hooft als drost van Muiden aan officiële instanties schreef: zie bijv. P.C. Hooft, Briefwisseling, ed. Van Tricht, dl. 1 (1976), brief nr. 45.\n J.A. Meijers, 'Taal en stijl: kanselarijstijl' in Correspondentieblad Hogere ambtenaren (1960), p. 92. 
********Taalvariëteit of register-2, gekoppeld aan sociale stratificatie (in tegenstelling tot idiolect, dat het specifieke taalgebruik van één persoon betreft, en tot dialect, dat naar de geografische differentiatie van taalgebruik verwijst). Verschillende bevolkingslagen en sociale klassen onderscheiden zich door zulke varianten, door de sociale connotatie die ervan uitgaat en door de waardeschaal die ten grondslag ligt aan deze vormen van sociaal discours. Het sociolect als groepstaal kan als een ideologiegebonden taalstructuur beschouwd worden en een discursieve analyse ervan maakt het mogelijk de specifieke correlatie tussen het sociale en het literaire leven te leggen. De maatschappij wordt dan beschouwd als een conflicterend geheel van verschillende groeperingen en de meestal tegenstrijdige sociale belangen krijgen de vorm van taalverschijnselen, van concurrerende discursieve formaties. In die zin kunnen literaire teksten, als knooppunten van dergelijke discoursen en codes, aan een ideologisch-kritische lectuur worden onderworpen. Zie ook discours social, ideologie(kritiek).
********Tak binnen de taalkunde vooral vanaf de jaren 1960 die zich tot doel stelt de structuur van teksten te beschrijven boven het zinsniveau (bijv. semantische en formele samenhang tussen zinnen). Als een soort van tekstgrammatica was zij initieel erg beïnvloed door het model van de transformationeel-generatieve zinsgrammatica van Chomsky, maar de tekstlinguïstiek evolueerde gaandeweg in de richting van een meer interdisciplinaire tekstwetenschap. In de Nederlandse context valt Teun A. van Dijk te vermelden als een internationaal vermaard gangmaker van het tekstlinguïstisch onderzoek.
********Tak van wetenschap die zich als onderdeel van de literatuurwetenschap bezighoudt met de eigenschappen of constanten die bepalend zijn voor het drama als genre en die eigenschappen tracht te beschrijven en analyseren. Binnen de dramatheorie maakt men onderscheid tussen (1) dramatheorie in strikte zin, d.w.z. het onderzoek naar het drama als literaire tekst en als zodanig dus onderdeel van de literatuurwetenschap, en (2) de theaterwetenschap, die zich speciaal richt op de opvoering, d.w.z. de toneelvoorstelling en de (technische) hulpmiddelen die de dramaturg ter beschikking staan om de tekst tot theatergebeuren te maken. Men spreekt daarom ook wel van dramaturgie.\nDe dramatheorie is descriptief en streeft naar het aanwijzen en formuleren van ahistorische of universele kenmerken van het drama die blijkbaar tot de wetmatigheden van het genre behoren. Voorbeelden van zulke universele eigenschappen van het drama zijn het spelend uitbeelden van de tekst, de tijd-ruimtelijke beperkingen ervan, de autonomie van de handeling ten opzichte van bijv. de verteller en de scenische presentatie. 
********Technologisch zeer geavanceerd toestel waarmee men in fictie, vooral in sciencefiction, doorheen de tijd kan reizen (tijdreis). Een bekend en erg invloedrijk voorbeeld van een verhaal dat berust op een dergelijk toestel, is The time machine (1895) van H.G. Wells
********Tegenwoordig synoniem met auteur. Gedurende de middeleeuwen echter was de schrijver of scriver niet de auteur van een werk, maar de kopiist, degene die de vervaardiging van het handschrift als materieel object voor zijn rekening nam. Dat heeft wel eens problemen opgeleverd bij de identificatie van een werk, maar in de recente literatuurgeschiedenissen zijn deze fouten hersteld. Van de Karelroman Willem van Oringen (13de eeuw) weten we via Jacob van Maerlants Spiegel historiael dat Klaas van Haarlem (Van Haerlem Clays) de schrijver en in dit geval de auteur is geweest.\nEen bijzonder soort schrijver was de schrijfmeester, een beroepsschrijver die niet verward moet worden met de magister scriptorum die aan het hoofd stond van een scriptorium. De schrijfmeester werkte op bestelling en hing zelfs reclamebladen met schrijfvoorbeelden voor zijn raam om zo zijn waar aan te prijzen. Van de schrijfmeester Herman Strepel uit Münster is zo'n schrijfmeesterblad bewaard gebleven. De 17de-eeuwse schrijfmeesters produceerden schrijfboeken met lettervoorbeelden.\nSoms vermeldt de proloog of epiloog de schrijversnaam, al dan niet verstopt in een acrostichon of ander letterraadsel.
********Teken in de vorm van een liggend streepje – dat een korte pauze binnen een op schrift gezette gedachte aangeeft. Het gedachtestreepje is verwant aan het aandachtsstreepje.
********Tekens die gebruikt worden bij het corrigeren van drukfouten en zetfouten in drukproeven (drukproef) of schrijffouten in handschriften. In handschriften uit de periode van voor de uitvinding van de boekdrukkunst wordt gecorrigeerd door middel van expungeren, het plaatsen van puntjes (deletieteken) onder het foutieve tekstgedeelte, met de letters ‘a’ en ‘b’ om een onjuiste volgorde van versregels te markeren, of met behulp van verwijstekens en paragraaftekens.\nKort na de uitvinding van de boekdrukkunst zijn in het drukkersbedrijf de correctietekens in gebruik gekomen die nu nog steeds worden gebruikt, zij het in sterk genormaliseerde vorm (Normaalblad N 632). De Koninklijke Nederlandse Uitgeversbond geeft de correctietekens uit op een normaalkaart over Corrigeren (197711).\n\n\n\n\n\n\n\nDe genormaliseerde correctietekens. [bron: K.F. Treebus, Tekstwijzer (19884), p. 224].
********Tekst aan het begin van een boek of verhandeling om de lezer te informeren over wat hem te wachten staat in de daarop volgende hoofdtekst. Zo'n tekst behoort tot de peritekst en daarmee tot de paratekst. In de inleiding kan bijv. informatie staan over de totstandkoming van het werk, een toelichting gegeven worden op de erop volgende tekst of een dankwoord aan hen die de auteur terzijde hebben gestaan met informatie of hem hebben behoed voor misslagen. Bij een proefschrift wordt doorgaans o.m. de begeleidend promotor bedankt voor zijn steun en adviezen.\nVergelijkbaar met de inleiding is het exordium, een term uit de retorica voor een onderdeel van de dispositio, waarin het publiek om aandacht gevraagd wordt. 
********Tekst die resulteert uit de omzetting in een andere taal dan waarin hij oorspronkelijk werd geschreven, waarbij op een of andere manier datgene wat als belangrijk gezien wordt in de brontekst (intentie, betekenis, effect, inhoud, stijl, etc.) in de doeltekst wordt overgezet of gereproduceerd, zodat men de doeltekst kan beschouwen als ‘equivalent’ of evenwaardig aan de brontekst. Wijkt een herschrijving af van deze ideaaldefinitie, spreekt men van een vrije vertaling of zelfs van bewerking of adaptatie.\nDoorgaans spreekt men over tolken voor de verschillende mondelinge vormen van vertaling
********Tekst in verzen (vers-1)  bedoeld om op een toneel door één of meer acteurs voor een publiek opgevoerd te worden
********Teksten die erop gericht zijn de lezer een gewaarwording van beklemmende dreiging en angst te bezorgen en die daarom ook wel gruwelverhaal of horrorstory genoemd worden. Griezelverhalen of griezelromans spelen zich af in een macabere sfeer en maken gebruik van gegevens uit de wereld van het bovennatuurlijke (magie, mystiek) en het bijgeloof (monsters, spoken, vampiers en weerwolven). Het decor is vaak een nevelig landschap, een oud kasteel, een verlaten  landhuis of klooster in een afgelegen en sombere streek of een verlaten kerkhof. Ook de nacht, speciaal het middernachtelijk uur waarin spoken optreden, speelt een grote rol (spookverhaal). \nDe romantici, met hun aandacht voor de nachtzijde van het bestaan, het dubbelleven, het mysterie van het kwaad e.d., brachten een reeks griezelverhalen voort, waaraan de invloed van De Sade niet vreemd geweest is. In de late 18de en in de gehele 19de eeuw verschenen een groot aantal romans die bekend staan als gothic novel vanwege het gebruik van middeleeuwse gegevens. Daarin wordt de spanning dikwijls opgewekt door het thema van ‘the beauty and the beast’: een mooie jonge vrouw raakt in de macht van een gevaarlijke zonderling, meestal een kasteelheer of een monnik. Voorbeelden van vroege gothic novels zijn An Radcliffe’s  The mysteries of Udolpho (1794) en M.G. Lewis’ Ambrosio, or the Monk (1796). Andere bekende 19de-eeuwse griezelverhalen zijn Mary Shelley’s Frankenstein (1817), R.L. Stevensons The strange case of Dr. Jekyll and Mr. Hyde (1886) en Bram Stokers Dracula (1897). \nIn de 20ste eeuw genoten enkele griezelverhalen van Roald Dahl grote bekendheid. In het Nederlandse taalgebied schreef F. Bordewijk een paar griezelverhalen die hij opnam in De wingerdrank (1937) en in Vijf fantastische vertellingen (1947). Verder schreven o.m. Belcampo en Eddy Bertin horrorverhalen. Bloemlezingen van Nederlandstalige griezelverhalen werden samengesteld door R.H. Zuidinga (1986) en door E. van Boven & O. Praamstra (2010).\nHet genre kreeg aandacht in een aantal tijdschriften die speciaal aan horror en science fiction waren gewijd, zoals Abraxas (1979-1984), Drab (1973-1980), Horrorscoop (1981-1992) en Pulp  (1968-1975).\nVooral in de kinderliteratuur en de jeugdliteratuur is het genre buitengewoon populair. Paul van Loon schreef bijv. met Dolfje Weerwolfje (1997) een griezelverhaal voor kinderen dat niet alleen talloze malen werd herdrukt, maar ook een aantal vervolgverhalen kreeg. P. Lagrou & S. Felix verzamelden in Het grote griezelboek (2008) sprookjes en volksverhalen voor kinderen.
********Tekstkritiek vormt de basis voor de filologie van de Bijbel en de klassieken die alleen in veel latere afschriften waren overgeleverd. De filoloog moest trachten aan de hand van dat gebrekkige materiaal corrupties op te sporen en in een kritische editie het archetype-1 te reconstrueren. De 19de-eeuwse filoloog Karl Lachmann introduceerde de tekstkritische methode ook in de filologie van latere perioden, de neofilologie. Aanvankelijk dacht men dat tekstkritiek van gedrukte bronnen overbodig was, totdat men ontdekte dat ook in exemplaren van drukken varianten voorkwamen (analytische bibliografie-1). 
********Term (vaak ook in twee woorden gespeld, vooral in Nederland) voor een enkelvoudige fictionele prozatekst van een beperkte omvang. Het kortverhaal onderscheidt zich van de novelle en a fortiori van de roman (vgl. hoofdstuk) door zijn geringere omvang en het ontbreken van bijv. nevenintriges. Het kortverhaal is dan weer normaal iets omvangrijker en uitgewerkter dan de anekdote. Van de schets onderscheidt het zich verder door het grotere belang van de handeling en doordat er meestal sprake is van een min of meer afgeronde vorm. \nOndanks de grote diversiteit binnen het genre is het toch mogelijk enkele karakteristieken aan te duiden. Gezien de beperkte ruimte is de concentratie op één gegeven doorgaans essentieel. Aantal personages, beschrijving van de setting en karakterevolutie zijn tot het functioneel noodzakelijke beperkt. De aandacht is vaak gericht op één personage dat getoond wordt in een schijnbaar willekeurige situatie die evenwel een essentieel moment blijkt te impliceren (plotse bewustwording door personage of lezer, breuk in de levensloop van het personage...). Heel wat kortverhalen beginnen in medias res
********Term afkomstig uit de plastische kunsten, nl. grillige, bijna abstracte kronkels, geïnspireerd door het Arabisch schrift en de Islamitische kunst, bestaande uit gestileerde natuurelementen als bladeren, bloemen, vruchten, e.d. Vanaf de romantiek werd de term ook toegepast op de literatuur (o.a. door Novalis, Poe, Hugo, Baudelaire), in een betekenis die ongeveer overeenkomt met sierlijk, bizar, grotesk (zie groteske). Ook nu wordt de term meestal gebruikt voor een grillig geconcipieerde, speels-fantastische compositie. Zo noemt Couperus een bundel korte verhalen Korte arabesken (1911). Hendrik de Vries gebruikt de term in de ondertitel ‘romancen, sproken en arabesken’ van zijn dichtbundel Toovertuin (1948).
********Term afkomstig van goedkope tijdschriften die gedrukt werden op houtpulp papier. Vervolgens werd de term een denigrerende aanduiding voor een bepaald type teksten waarvan men vindt dat ze behoren tot een minderwaardig soort literatuur en werd de term pulp gebruikt voor triviaalliteratuur. Vaak is pulp als massaliteratuur of populaire literatuur bestemd voor massaconsumptie en wordt ze aangeboden in kiosken, supermarkten en grootwarenhuizen, wat overigens niet wil zeggen dat pulp niet ook in de boekhandel verkrijgbaar is.\nSoms wordt pulp op de markt gebracht in serievorm, zoals de Kasteelromans, de Bouquetreeks of de Ivanovreeks. Voorheen werd dergelijke literatuur ook aan de man gebracht door marskramers of colporteurs. Pulpliteratuur omvat een groot aantal genres, bijv. oorlogsromans, detectives, science fiction, dames- en dokterromans, westerns, griezelverhalen, e.d., genres die ook in de officiële literatuur voorkomen.
********Term afkomstig van het episch drama voor het opzettelijk verstoren van de dramatische illusie dat wat op het toneel gebeurt echt zou zijn. Het Verfremdungseffekt werd door Bertold Brecht geïntroduceerd om de toeschouwer te verhinderen zich emotioneel te indentificeren met de personages of situaties op het toneel en hem te dwingen afstand te nemen van het gebeuren om zo een kritische houding tegenover het getoonde te bewaren. Dergelijke illusiedoorbrekende elementen kunnen bestaan uit ingelaste liederen of recitatieven, een vertellersfiguur die de vierdewand-fictie doorbreekt, beeldprojectie, rolverwisselingen e.d. Sinds Brecht is het procédé ook toegepast in het proza, o.a. in het experimenteel proza van o.m. J.F. Vogelaar, I. Michiels en S. Polet.\nIn ruimere zin wordt er ook een psychologisch verschijnsel mee aangeduid. Men doelt dan op het verschijnsel van de depersonalisatie, waarbij de gewoonste dingen hun vanzelfsprekendheid verloren hebben zoals dat bijvoorbeeld voorkomt in het sensitivisme. Een goed voorbeeld van deze vorm van vervreemding is het gedicht van Herman Gorter met de beginregel ‘De boomen waren stil’ en dat eindigt met de volgende strofe:\nIk liep het aan te zien\nbang en tevreden,\nmijn voeten als goede lien\nliepen beneden.\n(H. Gorter. Verzen, ed. Endt, 1977, p. 23)\nwaarin de ´ik´ wordt losgezongen van zijn  lichamelijke aanwezigheid.\nDe term komt ook voor in de theorie van het Russisch formalisme als de zgn. ‘ostranenie’, waarmee wordt aangeduid dat door afwijkend taalgebruik het literaire werk het automatisme van onze waarneming doorbreekt en ons daardoor die werkelijkheid op een nieuwe manier doet zien. 
********Term die alludeert op het eerste boek van de Franse criticus en semioticus Roland Barthes, Le degré zéro de l'écriture (1953), door E. Axel van Caspel in het Nederlands vertaald als De nulgraad van het schrijven (1970). Metaforisch kan hij verwijzen naar de evenaar (noch noordelijk, noch zuidelijk) en de nulmeridiaan (noch westelijk, noch oostelijk), of naar de temperatuurschaal (noch boven, noch onder 0 °C), enz.\nMen doelt er doorgaans een stijl mee aan die zo ‘neutraal’ is dat hij niet langer als een stijl overkomt en de lezer als een transparant medium een directe toegang lijkt te verschaffen tot strikt denotatieve betekenis. Een dergelijke ‘nulgraad van het schrijven’ bestaat echter alleen als een illusie. Ook de maximaal neutrale stijl is uiteindelijk een stijlsoort, die met bepaalde bedoelingen en effecten gebruikt wordt (bijv. de indruk van onbetrokkenheid en objectiviteit), waardoor de zgn. neutraliteit alleen maar een retorische strategie is. 
********Term die als eponiem verbonden is aan perverse seksualiteit en lustbeleving aan lichamelijke of psychologische kwellingen. De term werd ontleend aan de Franse markies D.A.F. de Sade (1740-1814) die als libertijn een aantal pornografische geschriften naliet waarin hij zich als atheïst uitliet over allerlei seksuele aberraties, o.m. in Les cent-vingt journées de Sodome ou l’école du libertinage (1785
********Term die door Peter Bürger werd geïntroduceerd als overkoepelend begrip voor de verschillende avant-gardebewegingen die zich tussen 1909 en 1940 hebben gemanifesteerd: dadaïsme, futurisme, kubisme, constructivisme, expressionisme en surrealisme. Ter onderscheiding van avant-gardestromingen van na de Tweede Wereldoorlog, die worden aangeduid met de term neoavant-garde, vond deze overkoepelende term ingang in de literatuurgeschiedschrijving.
********Term die door sommigen wordt gebruikt voor die vorm van rijm waarbij een uitbreidende herhaling van klanken optreedt, zoals in ‘Lieve, melieve’ (M. Nijhoff. VG, 1963, p. 52).  Groeirijm is de tegenhanger van slinkrijm.
********Term die wel eens gebruikt wordt als Nederlandse vertaling van calembour, m.a.w. een op toevallige klankovereenkomst berustende woordspeling. \nEen aardig voorbeeld ervan is te vinden bij Kees Stip:\nTwee wouwen stonden laatst te Smilde\nte spreken met een groepje wilden.\nDe wilden wilden in de echt\neen zeker zelfbeschikkingsrecht.\nDe wouwen wouwen van hun vrouwen\nhetzelfde wat de wilden wouwen.\n(Kees Stip, Lachen in een leeuw, ed. D. Welsink, 1993, p. 227) 
********Term die wordt gebruikt voor die poëzie uit de 19de eeuw waarin huiselijke of familiaire onderwerpen op een moraliserende toon aan de orde worden gesteld. De stof voor deze poëzie wordt gevonden in de dagelijkse gezinssituatie: de relatie ouders – kinderen, kinderleed of kleine verdrietigheden, of juist gelukkige gebeurtenissen, zoals geboorte, verjaardagen, verloving e.d. De huiselijke poëzie behoort tot het typisch 19de-eeuwse idealistisch-realisme (realisme-1
********Term gebruikt – soms als een alternatief voor het begrip wereldliteratuur – om een bepaald soort roman te karakteriseren dat typisch zou zijn voor de huidige geglobaliseerde wereld. Men heeft daarbij schrijvers op het oog die in hun romans een wereld creëren waarin verschillende plaatsen en groepen mensen los van nationale grenzen eng op elkaar betrokken zijn via problemen als klimaatverandering, religieus fundamentalisme, genetische manipulatie, migratie, e.d. Romanciers die in deze context geciteerd worden, zijn o.m. Orhan Pamuk, Margaret Atwood, Haruki Murakami, Elena Ferrante en Michel Houellebecq.\nNaast de vermelde thematische kenmerken onderscheidt de global novel zich ook door de internationalisering van de literaire markt en zijn promotie- en distributiemechanismen (o.m. via mediatisering). Verder zou de mondialisering ook een effect hebben op stijl en compositie, in die zin dat de romans ‘leesbaar’ en vertaalbaar moeten zijn voor een publiek dat potentieel de hele wereld omvat. Culturele allusies en het gebruik van meertaligheid, woordspelingen en andere taal-specifieke stijlmiddelen moeten daartoe nauwkeurig gedoseerd worden, omdat een te intense omgang met de subtiliteiten van de eigen taal, cultuur en geschiedenis de tekst minder exporteerbaar maken. Volgens critici als T. Parks gaat dit gepaard met een vervlakking en homogenisering van stijl, waarbij auteurs zich van een verarmd soort literair Esperanto moeten bedienen.
********Term gecrëeerd in 1865 door Barbey d’Aurevilly met betrekking tot de protagoniste van Flauberts Madame Bovary (1857). Hij kreeg een medische betekenis via J. de Gaultier (Le Bovarysme, 1902) en wijst op de vernietigende kracht die resulteert uit fantasiebeelden en verlangens – vaak gevoed vanuit de literatuur – die niet stroken met de werkelijkheid (vgl. met Don Quichot in Cervantes’ gelijknamige roman). De neiging van de mensen om te geloven dat ze zijn zoals ze zouden willen zijn en om zich vast te klampen aan een illusoir en onbereikbaar geluk, beschouwt Flaubert als de oorzaak van veel onheil. Bij Emma Bovary leidt die houding tot zelfdoding.
********Term geïntroduceerd voor het toenemend gebruik van vooral multimedia in de hedendaagse maatschappij. Met betrekking tot de literatuur gaat het vooral om de groeiende aanwezigheid van schrijvers en hun werk in die media (krant, radio, TV, internet en sociale media) en de impact ervan op de literatuurkritiek (commercialisering). Dit vertaalt zich ook in fenomenen als adaptatie, novellisatie, graphic novel, en diens meer. Zie ook intermedialiteit.\nIn een meer specifieke betekenis bedoelt men met mediatisering de wederzijdse beïnvloeding en vermenging van verschillende audiovisuele media met traditionele kunstvormen zoals bijv. de roman, en de invloed ervan op de opvattingen over literatuur in een gemediatiseerde maatschappij.
********Term ontleend aan de Georgica van Vergilius voor poëzie die het landleven, speciaal de landbouw, tot onderwerp heeft en die oorspronkelijk de bedoeling had te instrueren. De georgische poëzie is verwant aan de bucolische poëzie. Een in Nederland in de 17de en 18de eeuw veel beoefend onderdeel van de georgische poëzie is het hofdicht.\nAls voorbeelden van georgische poëzie kan men Petrus Hondius' hofdicht Moufe-schans (1621) beschouwen of Guido Gezelles ‘Pachthofschilderinge’ (Volledige werken, dl. 1, 1930, p. 101-108).
********Term op het gebied van de klank, door Vestdijk als ‘het interessantste onderwerp’ uit de theorie van het rijm genoemd. Doordat de dichter het herhaald optreden van eindrijm als hinderlijk gaat ervaren (te nadrukkelijk, eentonig, schools, dreunerig), zoekt hij wegen om dit nadeel op te heffen. Tot dit doel zijn twee methoden in gebruik. De eerste is die van toepassing van het enjambement, de tweede die van de accentverschuiving (accent). Wat betreft het enjambement, kan men opmerken dat dit de aandacht van het eindrijm afleidt.\nAls voorbeeld van de toepassing van het enjambement dienen de volgende regels van M. Nijhoff:\nMijn meester wil de wereld vrolijk maken,\n- ‘Satans Apostel’ noemt mij 't aanplakbord -\nEn 't volk, een optocht gekke pelgrims, wordt\n\n\nHierheen gestuurd, en ik moet het vermaken.\n(VG, dl. 1, 19822, p. 31)\nDe accentverschuiving geschiedt zo, dat de rijmgever de klemtoon van de rijmvrager niet herhaalt, zoals blijkt uit vergelijking van de vijfde regel met de tweede uit onderstaand fragment:\nZie naar mijn armen! Zie de wereld zijn\nDoellooze vaart door donkre ruimten wenden.\n- Een danser ziet de dingen van ver-af -\nLatwerk is om mij heen en porcelein,\nDe nacht is boven mij een geel gat en de\n\nVloer is het steenen deksel van een graf.\n(Id., p. 32)
********Term op het gebied van het rijm voor die verschijnselen die afwijken van wat men op een gegeven moment als norm en conventie beschouwt. Zo zou men een rijmschema zoals gehanteerd door Gezelle in zijn gedicht ‘Ego flos’ (abcdebfd) als rijmvrijheid kunnen beschouwen omdat het afwijkt van de destijds gangbare schema’s (G. Gezelle, Volledige werken, dl. 11, 1936, p. 143). Hetzelfde kan gelden voor een geval waar bijv. een volrijm en een halfrijm op elkaar rijmen, of waar accentverschuiving leidt tot rijmverdoezeling. Zo beschouwd hoeft een rijmvrijheid geen onderdeel te zijn van een dichterlijke vrijheid.
********Term op het gebied van het rijm voor een bepaalde volgorde en groepering van rijmvrager(s) en rijmgever(s) die betrokken zijn bij eindrijm. Men onderscheidt de volgende typen.\n1. Gepaard rijm: aabbcc etc. Bijv.:\nVan dichten comt mi cleine bate.\nDie liede raden mi dat ict late\n(Beatrijs, ed. Verhofstede, 1947, p. 67)\n2. Gekruist rijm: ababcdcd etc. Bijv.\nMoeder, mij heugen de dagen maar nauw\ntoen ik 's avonds in slaap mij gebaarde\nom te rusten in uw schoot, en ik soezend, toch flauw\nvoeld'uw adem die steeds mij bedaarde.\n(W. Elsschot, VW, 1960, p. 726)  \n3. Omarmend rijm: abbacddc. Bijv.:\nWanneer je ontwaakt, zie je den morgen bleeken,\nDe klokken luiden dat de dag begint.\nDe tuin geurt zoel van gras en vochtig grint,\nRuischend omhoog de hooge boomen steken.\n(M. Nijhoff, VW, dl. 1, 19822, p. 53)\n4. Gebroken rijm-1: abcb of abac. Bijv.:\nEn schiep uit zijn witten schoot\nDit onuitputt'lijk geluk\nTusschen licht en licht, en den dood\nAls een tintelend oogenblik!\n(M. Nijhoff, VG, 1995, p. 189)\n5. Verspringend rijm: abc abc. Bijv.:\nGij zegt mij, liefste, om deugdzaam te zijn,\nen dat ik anders nooit uw groote oogen,\nvan heel dichtbij, hoe schoon zij zijn, zal zien.\nEn dat is 't ook, wat, indien iets, wel mijn,\nkracht om u waard te worden, zal verhoogen,\nmij, die u needrig, ver van u af, dien.\n(H. Gorter, Verzamelde lyriek tot 1905, 1977, p. 331)\n6. Slagrijm: aaaa. Bijv:\nChampagne, in 't overvloeiend glas,\nGegoten of het spoeling was,\nKomt in uw woning niet te pas,\nNoch bruigomstreelend hypocras [...].\n(De Schoolmeester, Gedichten, ed. Van Deel & Mathijsen, 1975, p. 171)
********Term op het gebied van het rijm voor het eerste van een tweetal syllaben, syllabegroepen of woorden, dat bij een situatie is betrokken waarin eindrijm optreedt en waarvan de rijmgever de echo is. In het volgende voorbeeld is 'steek' de rijmvrager, en 'bleek' de rijmgever:\nDie kerel met zijn kegelsteek\n\nZiet als een levend lijk zo bleek\n\n(M. Nijhoff, VG, dl. 1, 1982, p. 65). 
********Term op het gebied van het rijm voor het tweede van een tweetal syllaben, syllabegroepen of woorden dat bij een situatie is betrokken waarin herhaling van verwante klinkers of medeklinkers optreedt. De rijmgever weerkaatst als een echo de klank van de rijmvrager.\nZo is het woord ‘bleek’ rijmgever van ‘steek’ (rijmvrager) in:\nDie kerel met zijn kegelsteek\nZiet als een levend lijk zo bleek\n(M. Nijhoff, VW, dl. 1, 19822, p. 65). 
********Term ter aanduiding van het soort romans dat verondersteld werd gelezen te worden door het lagere personeel en daarom als subgenre gezien wordt van wat met een moderner term triviaalliteratuur genoemd wordt. Tussen de beide wereldoorlogen verschenen veel van dat type verhalen, o.m. van C. van Marxveldt, J. Breevoort en A. Hulsmans. \nDaarnaast wordt de term soms gebruikt voor romans waarin daadwerkelijk een dienstbode optreedt als hoofdpersoon, zoals in Margot Scharten-Antinks Sprotje (1906).
********Term uit de (vooral Duitse) literaire kritiek, doorgaans gebruikt voor een type roman waarin men als overheersende trek het oproepen van een bepaald tijdsbeeld meent te kunnen aanwijzen. Daarbij maakt men gewoonlijk een onderscheid tussen de tijdroman in engere zin, d.w.z. een roman waarin een ‘realistisch’ beeld van de eigen tijd van de auteur wordt gegeven (bijv. in documentaire vorm), en de tijdroman in ruimere zin, een roman waarin door de auteur een beeld van welke tijd dan ook wordt gegeven (verleden, heden of toekomst). In die laatste zin vallen dus zowel de historische roman als de toekomstroman (zie ook toekomstliteratuur) eronder. Zie verder ook tijdreis.\nIn het Engelse taalgebied onderscheidt men nog een derde type, de zgn. modernistische ‘time novel’, namelijk een roman die de tijd als zodanig (het tijdsbewustzijn) tot onderwerp neemt, zoals in Ulysses (1922) van J. Joyce, À la Recherche du temps perdu (1923-1927) van M. Proust, of Der Zauberberg (1924) van Th. Mann. In het Nederlandse taalgebied zou dat kunnen gelden voor Paul de Wispelaeres Brieven uit Nergenshuizen (1986).\nVoorbeelden van de beide eerdere types zijn respectievelijk Ina Boudier-Bakkers De klop op de deur (1930) en A.L.G. Bosboom-Toussaints Het huis Lauernesse (1840).\nHoe betrekkelijk de toepassing van de term is, blijkt uit het feit dat vrijwel iedere roman uit het verleden of over het verleden voor de lezer wel een tijdsbeeld bevat. Bovendien is het onderscheid met andere soorten romans, zoals de zedenroman, de sociale roman (sociale literatuur), de sleutelroman, de streekroman (streekliteratuur) of de familieroman niet altijd nauwkeurig aan te geven.
********Term uit de 16de tot 19de eeuw voor een niet-katholiek (reformatorisch) schoolboek met de houtsnede van een haan op de titelpagina en met een gevarieerde inhoud voor het lees- en schrijfonderwijs. Behalve schrijfvoorbeelden in diverse lettertypen (de civilité werd vaak gebruikt) bevatten zulke boekjes ook stichtende verhalen, titulatuur, voorbeeldbrieven en etiquetteregels. Leerboekjes voor alleen het leesonderwijs worden abecedaria genoemd (abecedarium-2).\n\n\n\n\n\n\n\nTwee pagina's uit een 18de-eeuws hanenboek. [bron: Bibliopolis]
********Term uit de analytische bibliografie en tekstkritiek voor een zetfout die het gevolg is van verkeerd gedistribueerd zetsel. Na gebruik wordt zetsel losgekooid, gereinigd en weer in de letterkast opgeslagen. Het sorteren van gebruikt zetsel was doorgaans het werk van leerlingen. Ervaren zetters vinden hun letters op de tast in de letterkast. Wanneer het letterstaafje met de verkeerde letter qua breedte niet of nauwelijks afwijkt van de verwachte letter (een ervaren zetter voelt dat) en ook optisch niet al te zeer afwijkt, dan is aan alle voorwaarden voor een distributiefout voldaan. Een voorbeeld van een zetfout ten gevolge van een distributiefout is:\nDie oom: ‘Geoet [= Groet] mi u moeye, mijn suster, ende vaert wel.’\n(Mariken van Nieumeghen, ed. Coigneau, 1982, vs. 30)
********Term uit de analytische bibliografie en typografie voor de afmeting van een letterstaafje van kop tot staart. Voor het bepalen van de corpsmaat wordt in de analytische bibliografie-1 in navolging van de incunabelkunde gebruik gemaakt van de methode van het meten van twintig regels druks in millimeters. Bij het meten moet men ervoor zorgen over minstens 21 regels platte tekst te beschikken, bij voorkeur een aantal malen op verschillende plaatsen in het boek. Men meet dan loodrecht van een bepaald punt in een regel (bijv. de bovenkant van een kapitaal) naar een corresponderend punt 21 regels lager. Het meten kan vrij nauwkeurig gebeuren met de transparante meetlatten, de ‘type gauge’ en de ‘line gauge’, ontworpen door K. van der Waarden.\nAfwijkingen van de aldus opgemeten corpsmaat ten opzichte van de met 20 vermenigvuldigde kopmaat kunnen te wijten zijn aan het krimpen van het papier (in de periode van de handpers werd het papier eerst vochtig gemaakt voor het bedrukt werd), het gebruik van interlinie, een wat andere afstelling van de gietvorm of het werken met een ten opzichte van het letterbeeld vergroot of verkleind corps. \nSamen met de kopmaat, x-hoogte en kapitaal-hoogte levert de corpsmaat gegevens voor de letterformule ter identificatie van in drukwerk gebruikte letters. De typograaf drukt de corpsmaat uit in punten (punt-2).\n\n\n\n\n\n\n\nMeetplaatje van de Berlijnse lettergieterij Berthold. [bron: H. van Krimpen, Boek over het maken van boeken (19862), p. 150].
********Term uit de analytische bibliografie en typografie voor de afstand in millimeters tussen de top van een stijgende letter en de onderkant van een dalende letter, de ‘kp’-afstand, vermenigvuldigd met 20. Het meten dient meermalen te gebeuren op verschillende plaatsen in een boek, daar waar een stijgende en dalende letter zo dicht mogelijk bijeen staan. De vermenigvuldiging met 20 dient om de maten van kop en corps vergelijkbaar te maken. Het geeft in ieder geval een indicatie van de minimale corpsmaat waarop de kop zich bevindt. Het meten kan vrij nauwkeurig gebeuren met de transparante meetlatten, de ‘type gauge’ en de ‘line gauge’, ontworpen door K. van der Waarden.\nDe gegevens van kop- en corpsmaat leveren samen met die van x-hoogte en kapitaalhoogte de onderdelen voor de letterformule ter identificatie van in drukwerk gebruikte letter. Identificatie van drukwerk is tegenwoordig eenvoudiger geworden door scans van typografisch materiaal in databases te stoppen. 
********Term uit de analytische bibliografie voor de (soort)naam van de desbetreffende letter, gevolgd door de corpsmaat, kopmaat, x-hoogte (voorafgegaan door een ‘x’) en kapitaalhoogte (voorafgegaan door ‘:’), bijv. romein, corps 82, kop 79 x 1,7 : 2,5.\nVoor het toeschrijven van anonieme drukken aan een bepaalde drukker kunnen uit die drukken gedestilleerde letterformules van nut zijn. In de incunabel-periode (15de eeuw) wijst het voorkomen van een bepaalde letter vaak op een bepaalde drukkerswerkplaats. In de 16de eeuw kan men een drukkerij herkennen aan een bepaalde combinatie van lettermateriaal. Daarna wordt het steeds moeilijker, maar het voorkomen van combinaties van letter en ander typografisch materiaal (sierkapitalen, randwerk e.d.) kan toch in een bepaalde richting wijzen.
********Term uit de analytische bibliografie voor een wijziging in het zetsel, aangebracht tijdens het drukproces. In de periode van de handpers was het mogelijk om tijdens het drukken van de oplage het zetsel los te kooien (loskooien) en er veranderingen in aan te brengen, hetzij correcties van zetfouten, hetzij wijzigingen van andere aard, bijv. op aandrang van de censuur (vandaar ook de neutralere term ‘persvariant’), die grote gevolgen kunnen hebben voor de tekstgeschiedenis. De eerder bedrukte vellen werden niet vernietigd.\nDeze werkwijze maakt het noodzakelijk om via intern collationeren te controleren of alle exemplaren van een druk uit de handpersperiode van hetzelfde zetsel zijn vervaardigd. Daarbij moet altijd uitgegaan worden van de drukvorm (binnenvorm en buitenvorm) als eenheid van correctie. Het variantenpatroon (de verschillende staten
********Term uit de analytische bibliografie-1 voor een 15de-eeuws boek gemaakt van houtsneden. Aanvankelijk werden houtsneden vervaardigd door vellen of bladen (blad-2) papier op een uitgesneden houten blok te leggen en er met een tampon de inkt op af te wrijven. Meestal ging het om aan één kant bedrukte (‘anopistografische’) vellen, omdat men een inkt op waterbasis gebruikte, die door het papier heen ging. Door een aantal van zulke vellen na het drukproces met de ruggen tegen elkaar te plakken, ontstond wat men een blokboek noemt. Er wordt een onderscheid gemaakt tussen puur xylografische (houtsnede) blokboeken, waarbij houtsnede en tekst uit één blok gesneden zijn, chiro-xylografische, waarbij de afbeeldingen houtsneden zijn, maar de tekst handgeschreven is (zoals bij het Blokboek van Sint Servaas, ed. Koldewey & Pesch, 1984) en typo-xylografische, waarbij de tekst bestaat uit losse gedrukte letters. Het oudst bewaard gebleven blokboek in de Nederlanden dateert uit ca. 1451. Het merendeel van de blokboeken werd geproduceerd tussen ca. 1470 en 1500.\n\n\n\n\n\n\n\nDe houtsneden voor deze armenbijbel (1483) waren gemaakt met verzaagde blokken voor een niet overgeleverd blokboek. [bron: Bibliopolis]
********Term uit de archivistiek voor een alfabetische index-1. Ook in de neerlandistiek worden klappers vervaardigd op archivistische bestanden van documentatiecentra zoals de Klapper op het bezit Archief en Museum voor het Vlaamse Cultuurleven (AMVC) (19814) en de Klapper op het bezit van de afdeling Documentatie Nederlandse Letterkunde van het Instituut voor Neerlandistiek van de Universiteit van Amsterdam (19812). 
********Term uit de archivistiek voor een ordeningsplan voor de indeling van een te vormen archief en de rangschikking van de bestanddelen daarvan. In Nederland is het in het begin van de 20ste eeuw door de Zaandamse gemeentesecretaris J.A. Zaalberg ontworpen registratuurplan overgenomen door de Vereniging van Nederlandse Gemeenten. Het op basis van de UDC vervaardigde systeem rangschikt de dossiers zaaksgewijs, niet onderwerpsgewijs, dus niet alle stukken over cultuur bij elkaar, maar bijv. alleen over de poëzieprijs van de desbetreffende gemeente.
********Term uit de archivistiek, manuscriptologie en editietechniek voor een voorlopig ontwerp van een geschrift. In de tekstgenese vertegenwoordigen een of meer kladden het eerste stadium
********Term uit de auteurspoëtica van Paul van Ostaijen, overgenomen door latere literatuurhistorici, voor een fase in diens artistieke ontwikkeling. De wortels ervan zijn te vinden in de 20ste-eeuwse autonomiebewegingen waarin het kunstwerk gezien wordt als een schepping die los staat van de maker en diens gevoelens en gedachten, maar eerder als een origineel en autonoom werk. \nIn de fase die volgde op Van Ostaijens humanitair expressionisme verandert zijn werk in de richting van deze autonomie, zoals blijkt uit de bundels De feesten van angst en pijn (1918-1921) en Bezette stad (1921). Zijn versexterne poëtica loopt daarmee parallel. Van Ostaijen bepleit een organisch expressionisme, waarmee hij doelt op ‘zuivere lyriek’ (zuivere poëzie), autonome poëzie die los staat van de biografische persoon van de maker. Het woord dient in ons onderbewustzijn de herinnering aan de platoonse idee te wekken. Van Ostaijen sluit met deze opvattingen aan bij de ideeën van de zogenaamde formalisten (Nijhoff, Binnendijk, Marsman) tegenover die van de ‘ventisten’ (vorm of vent
********Term uit de bibliografie en codicologie voor een bedrukt of beschreven stuk papier of perkament in een boek of handschrift, ook folium of folio genoemd. Vroeger werd in de drukkerij de term ‘blad’ wel gebruikt voor ‘vel’ (plano).\nHoewel een boek uit losse bladen kan bestaan (lumbecken), was het tot de Tweede Wereldoorlog gebruikelijk dat bladen gevouwen werden uit een vel dat een aantal malen groter was dan het blad. Door het vouwen van het vel ontstaan het formaat van het boek en de grootte van het blad. Al naar gelang het formaat vormen één of meer gevouwen vellen een katern, dat na het opensnijden een aantal dubbelbladen geeft die door de boekbinder katerngewijs tot een boekblok gebonden worden. Een foliokatern (folio-1) telt twee bladen, een kwarto-katern vier bladen, een boek in octavo heeft acht bladen per katern enz. Bij papieren bladen kan men uit de loop van de kettinglijnen en de plaats van het watermerk het formaat afleiden, bij perkamenten bladen gaat dat minder gemakkelijk, al kunnen liniëring (zie liniëren) en aalsporen voldoende aanwijzingen geven. \nGedurende de middeleeuwen telde men de bladen, na de middeleeuwen ging men over op het nummeren van de bladzijden. De voorzijde van het blad noemt men de recto-zijde, de achterkant de verso-zijde. Voor de handschriftenperiode gebruikt men doorgaans de benaming ‘fol.’, kort voor ‘folium’ (ook wel onjuist weergegeven als ‘folio’), Latijn voor blad. Bij perkamenten bladen onderscheidt men een haarzijde en een vleeszijde.\nIn een codex of in een boek uit de handpersperiode werd een blad aangeduid met de katernsignatuur, een combinatie van een letter en een cijfer, geplaatst in het staartwit op de recto-zijden van de folia uit de eerste helft (vaak ook de helft plus één) van het katern. Ook foliëring bovenaan op de recto's komt wel voor
********Term uit de bibliografie en editietechniek voor dat gedeelte van de tekstgenese dat zich beperkt tot het stadium van de tekst in druk, dus zonder de tekst in manuscript-2 of in codex. Via systematisch-bibliografisch onderzoek dienen alle drukken en uitgaven van een tekst opgespoord te worden. Vervolgens moet de graad van autorisatie (autoriseren) worden vastgesteld, waarna vaak alleen de geautoriseerde drukken in aanmerking komen voor analytisch-bibliografisch (analytische bibliografie-1) onderzoek op varianten (correctie op de pers, cancel) ten behoeve van de samenstelling van een ideal copy. De verhouding tussen de drukken moet in een stemma aangegeven worden.
********Term uit de bibliografie voor de recto-zijde van het titelblad waarop zich de titel van het boek bevindt. Bij de titelbeschrijving baseert men zich in eerste instantie op de gegevens zoals die op de titelpagina voorkomen en niet op die van franse titel, rugtitel of omslag. De titelpagina bevat gewoonlijk de auteursnaam, de titel en ondertitel, gegevens over vertaler of illustrator, de drukvermelding, het drukkersmerk en het impressum met de naam van de uitgever, de plaats en het jaar van uitgave. Titel- en impressumgegevens bevinden zich vaak ook op de titelprent. Serietitels staan gewoonlijk op de verso-zijde van de Franse titel. Als gevolg van de automatisering en standaardisering van bibliografische gegevens zijn langzamerhand steeds meer titelpaginagegevens verhuisd naar de verso-zijde van het titelblad, zoals informatie over vertalers, oorspronkelijke titels van vertaald werk, illustratoren, drukken en herdrukken en oplagecijfers.\nDe titelpagina is ontstaan na de uitvinding van de boekdrukkunst toen teksten in meer exemplaren en in grotere hoeveelheden beschikbaar kwamen voor een leespubliek. De middeleeuwse codex had geen titelpagina nodig
********Term uit de bibliografie voor de titel op de eerste pagina van een boek na het schutblad en vóór de titelpagina. De franse titel – volgens sommigen een verbastering van voordehandse titel of voortitel – bestaat uit slechts de titel van het boek of zelfs een gedeelte daarvan, zonder auteursnaam of welke andere aanduiding ook. De franse titel kan dus afwijken van de titel op de titelpagina, een gegeven waarmee men bij de titelbeschrijving rekening dient te houden. Vooral bij lange titels is een boek vaak bekender onder een ingekorte titel, die dan overeen kan komen met de franse titel. Soms ook komt de franse titel overeen met de rugtitel, maar die laatste moet vaak nog verder ingekort worden om op de rug van een boek te passen, bijv. de franse titel van de Nieuwe cronyk van Zeeland van M. Smallegange uit 1696 luidt Cronyk van Zeeland, een naam die bekender is dan die met ‘Nieuwe’.\nDe titel van Multatuli's Max Havelaar of De koffieveilingen der Nederlandsche Handel-Maatschappij (1860) treft men op franse titelpagina's meestal aan als Max Havelaar. Vreemd is de discrepantie tussen de franse titel en de volledige titel van de biografie van Huygens uit 1980 door Jacob Smit: De grootmeester van woord- en snarenspel Constantijn Huygens, respectievelijk 1596-1687. De grootmeester van woord- en snarenspel. Het leven van Constantijn Huygens.
********Term uit de bibliografie voor de titel, zoals die – vaak in ingekorte vorm – op de rug van een boek wordt afgedrukt. De bestanddelen van een rugtitel zijn gewoonlijk de auteursnaam, de (ingekorte) titel en de uitgeversnaam. Vooral bij wat minder dikke boeken, waar men moet woekeren met de ruimte, wordt de titel in verkorte vorm gegeven, soms gelijkluidend aan de franse titel. De rugtitel bijv. van Betje Wolff en Aagje Deken: De historie van mejuffrouw Sara Burgerhart wordt meestal Sara Burgerhart. Multatuli's Max Havelaar is vrijwel alleen bekend bij deze rug- en franse titel en niet bij de volledige titel Max Havelaar of De koffieveilingen der Nederlandsche Handel-Maatschappij. Er zijn ook boeken waarbij de rugtitel afwijkt van zowel franse titel als van de volledige titel, bijv. Jacob Smits biografie van Huygens heeft als volledige titel De grootmeester van woord- en snarenspel. Het leven van Constantijn Huygens 1596-1687, als franse titel De grootmeester van woord- en snarenspel Constantijn Huygens en als rugtitel Het leven van Constantijn Huygens.\nWanneer de rugtitel niet in horizontale regels aangebracht kan worden omdat het boek daarvoor niet dik genoeg is, wordt bij verticale betiteling van boven naar beneden gedrukt opdat de rugtitel leesbaar blijft als het boek op tafel ligt. In Duitsland wordt vrij consequent van beneden naar boven gewerkt en ook in Frankrijk volgt men nog wel die methode.\nIn de periode dat de boekband nog niet door de drukker-uitgever geleverd werd, kan de door diverse binders of eigenaars met de hand aangebrachte rugtitel van exemplaar tot exemplaar verschillen. Voorts moet men erop bedacht zijn dat bij een convoluut een rugtitel niet de gehele inhoud dekt. In plaats van een rugtitel treft men ook wel een met de hand geschreven titel aan op de snede van een boek wanneer dat met de rug naar achter in de kast geplaatst werd, zoals vaak gebeurde tot in de 16de eeuw.\n\n\n\n\n\n\n\nRugtitels voor de uitgaven van De Zilverdistel. [bron: P. van Capelleveen & Cl. Wolf (red.), Het ideale boek (2010), p. 63].
********Term uit de bibliografie voor de twee naast elkaar liggende pagina's (bladzijde) die men ziet wanneer men een boek op een willekeurige plaats openslaat. In een opening bevindt zich links altijd een verso-zijde van een blad (met een even paginanummer) en rechts altijd een recto-zijde (met een oneven paginanummer). In een codex treft men normaliter in een opening altijd óf twee haarzijden óf twee vleeszijden van het perkament aan (Gregory, regel van).
********Term uit de bibliografie voor die publicaties die niet via de erkende uitgeverij en boekhandel worden verspreid, zoals scripties, rapporten en dissertaties, die bibliografisch moeilijk te traceren zijn. De database GLIN (Grijze literatuur in Nederland), ondergebracht bij Pica, bevat de titels van in Nederland uitgegeven proefschriften en publicaties van bestuurslichamen, wetenschappelijke instellingen en daarmee gelijk te stellen organisaties uit de periode vanaf 1982.
********Term uit de bibliografie voor een omlijsting van de bladspiegel. Een lijst kan bestaan uit één deel: een houtblok of koperplaat waarbinnen een uitsparing is gemaakt voor het aanbrengen van zetsel
********Term uit de bibliografie voor het blad-2 uit het voorwerk van een boek waarop op de recto-zijde de titelpagina is opgenomen. Aanvankelijk was de verso-zijde van het titelblad blanco, maar vooral ten gevolge van de automatisering en uniformering van bibliografische gegevens is informatie uit het colofon steeds meer naar de verso van het titelblad verplaatst. Tegenwoordig kan men daar aantreffen gegevens over vertalers, oorspronkelijke titels van vertaald werk, illustratoren, medewerkers aan seriewerken, de promotoren in een proefschrift, zet-, druk- en bindwerk, drukken, herdrukken en oplagecijfers, de copyrightformule (zie auteursrecht), de CIP-beschrijving, het ISBN, de UGI-code en SISO- en UDC-classificatie en het D-nummer (depot-nummer). In werken uit de 16de tot 19de eeuw zit soms een extra titelblad met een titelprent.
********Term uit de bibliotheekwereld voor een bibliografie van alle boeken die ooit, waar ter wereld ook, verschenen zijn. Reeds vanaf de 16de eeuw zijn er pogingen ondernomen om een min of meer complete registratie te maken van alle tot dan toe verschenen literatuur. Conrad Gesner was met zijn Bibliotheca universalis (1545-1555) de eerste die het probeerde, maar niet verder kwam dan ongeveer 20.000 titels in het Hebreeuws, Grieks en Latijn. Na een aantal gestrande pogingen in de eeuwen daarna (o.a. van Brunet en Graesse) kwam eind 19de eeuw het Institut International de Bibliographie (IIB) in Brussel tot stand, dat op basis van de classificatie van Dewey in 1895 begon met het inventariseren van alle boeken en tijdschriften in alle talen van de wereld. De leiders van het instituut, Paul Otlet en Henri La Fontaine, ontwierpen al snel een doeltreffender classificatiesysteem, de UDC (Universele Decimale Classificatie), dat het na ongeveer 16 miljoen fiches in 1934 opgeheven IIB ruimschoots heeft overleefd. Tegenwoordig streeft men in UNESCO- en IFLA (International Federation of Library Associations)-verband naar Universele Bibliografische Controle (UBC) door het stimuleren van de nationale bibliografieën.\nVoor het bibliografisch en literair-historisch onderzoek van de oudere literatuur zijn vooral de gedrukte ‘universele’ bibliografieën van Gesner, Brunet (Manuel du libraire et de l'amateur des livres
********Term uit de bibliotheekwereld voor het beschrijven van publicaties (waaronder ook muziek, audiovisuele media en kaarten) volgens gestandaardiseerde regels ten behoeve van bibliografieën en catalogi (catalogus-1). Door de automatisering is het streven naar uniformering op nationaal en mondiaal niveau toegenomen. Desondanks is de uitgebreidheid van een titelbeschrijving sterk afhankelijk van het doel. \nTen behoeve van de catalogi van wetenschappelijke bibliotheken is in Nederland lange tijd (1924-1975) gebruik gemaakt van de Regels voor de titelbeschrijving, vastgesteld door de Rijkscommissie van advies inzake het bibliotheekwezen. Op onderdelen werden deze regels aangepast aan de eisen van de in 1961 gehouden International Conference on Cataloguing Principles (ICCP) te Parijs. Een ‘voorlopige uitgave’ van nieuwe Regels voor de titelbeschrijving van boeken en periodieken verscheen in 1975. Hierin is rekening gehouden met de inmiddels ontworpen ISBD, de International Standard Bibliographic Description van 1971, respectievelijk de ISBD(M) voor ‘monographic publications’ en de ISBD(S) voor ‘serials’. Pas in 1978 verschenen de ‘definitieve’ Regels, nl. de Beschrijvingsregels voor niet-seriële publikaties en de Beschrijvingsregels voor seriële publikaties, nu onder auspiciën van de FOBID, de Federatie van Organisaties op het gebied van het Bibliotheek-, Informatie- en Dokumentatiewezen.\nDe titelbeschrijving van een boek vindt sindsdien plaats volgens zogenaamde velden, in een vaste volgorde en gescheiden door nauwkeurig aangegeven interpunctie: titel- en auteursveld (hoofdtitel : ondertitel / eerste auteur 
********Term uit de bibliotheekwereld voor het historisch en organisch gegroeide fonds bestaande uit codices (codex) en vroege drukken dat de kern van het bibliotheekbezit vormt. 
********Term uit de boekbinderij voor een boekband waarin verschillende werken (convoluut), soms zelfs van variërend bibliografisch formaat, op een zodanige wijze zijn gebonden dat het mogelijk is de band van verschillende zijden te openen.\nDe enig bekende goed geconserveerde Nederlandse meerlingband dateert van ongeveer 1600 (UB-Amsterdam) en bevat zeven religieuze boekjes (twee in-4o en vijf in-8o), uitgegeven te Amsterdam, Dordrecht, Leiden en Rotterdam tussen 1588 en 1596.
********Term uit de codicologie en de analytische bibliografie-1 voor de formule waarmee de opbouw van een codex of van een exemplaar-1 van een druk of oplage wordt weergegeven, m.a.w. hoeveel bladen er in dat bepaalde exemplaar aanwezig zijn. De opbouw- of katernformule wordt ook wel collatieformule genoemd, maar – zeker in de analytische bibliografie – kan men deze laatste term beter reserveren voor de opbouw van de ideal copy. Codicologie en analytische bibliografie hanteren verschillende formules.\nBinnen de codicologie wordt meestal de zgn. katernformule van Löffler gebruikt, waarin het aantal dubbelbladen per katern wordt aangeduid met een Romeins cijfer en het aantal katernen met een Arabisch cijfer. Doorgaans voegt men tussen ronde haken het subtotaal der bladen (blad-2) toe. Toegevoegde of ontbrekende bladen worden weergegeven met een plus- of minteken, bijv. 3V (30) + I (32) geeft de opbouwformule van de Ferguut-codex (Leiden, UB, Ltk. 191), nl. 3 quinio's die tezamen 30 folia bevatten plus één bifolium, wat het totale aantal bladen op 32 brengt. Zou in het bovengenoemde voorbeeld één blad uit het derde katern verwijderd zijn, dan zou de formule luiden: 2V (20) + V-1 (29) + I (31).\nDe opbouwformule in de analytische bibliografie wordt voorafgegaan door de aanduiding van het bibliografische formaat van het desbetreffende boek. Ze bestaat uit een opgave van het aantal katernen en d.m.v. een bovengeschreven cijfer het aantal bladen per katern. Tussen haakjes worden toegevoegde, vervangende (cancel) of ontbrekende bladen aangegeven met resp. +, ± en -, en na een ‘$’-teken het aantal bladen dat per katern gesigneerd is. Toegevoegde bladen in het voorwerk worden aangeduid met ‘π’
********Term uit de codicologie en drukkerswereld voor de dubbelbladen die aan de voor- en achterzijde het boekblok met de boekband verbinden om het gaas en de linten in de rug en de binnenzijde van de platten aan het oog te onttrekken. Het ene blad-2 van het dubbelblad wordt vastgelijmd op het voor- resp. achterplat en het andere wordt met een randje vastgeplakt aan het eerste blad van het eerste katern, respectievelijk het laatste blad van het laatste katern van het boekblok. Er kan ook meer dan één schutblad voor- en achterin een boek aangebracht worden.\nNormaliter horen schutbladen niet beschreven of bedrukt te worden en – omdat ze geen onderdeel van het boek als bibliografische eenheid vormen – ook niet bibliografisch beschreven te worden. Toch kunnen schutbladen voor de bibliograaf interessante informatie bevatten in de vorm van ex libris of andere bezitterskenmerken, zoals een bibliotheeksignatuur en een olim-signatuur. Ook is het schutblad een uitgelezen plaats voor een probatio pennae: de oudste Nederlandse tekst, Hebban olla vogala, is op die wijze overgeleverd.
********Term uit de codicologie voor degene die de codex in materiële zin vervaardigt, niet te verwarren met de auteur, de geestelijke vader van de tekst. De Middelnederlandse literatuur is vrijwel uitsluitend in apografen (apograaf, allograaf-2), afschriften van beroeps- en gelegenheidskopiisten, bewaard gebleven
********Term uit de codicologie voor een codex die een aantal zeer verschillende teksten bevat, waarbij het vanaf het begin af aan de bedoeling was deze teksten in één handschrift te bundelen. Voorbeelden van Middelnederlandse verzamelhandschriften zijn het handschrift-Van Hulthem, het Gruuthuse-handschrift, het Comburgse handschrift en het Geraardsbergse handschrift, die met andere sinds 1994 in een nieuwe reeks worden uitgegeven onder de titel Middeleeuwse Verzamelhandschriften uit de Nederlanden bij uitgeverij Verloren in Hilversum, onder het toeziend oog van een internationale projectcommissie. Elk deel wordt verzorgd door een eigen redactie en verschijnt onder auspiciën van het Huygens ING.\nBij een boek dat handschriften bevat die wat betreft hun ontstaan niets met elkaar te maken hebben, maar door een bezitter zijn samengebonden, spreekt men van een convoluut.\n\n\n\n\n\n\n\nPagina uit het Gruuthuse-handschrift met onderaan de naam, het wapen en de zinspreuk van de familie Gruuthuse. [bron: D. Hogenelst & F. van Oostrom, Handgeschreven wereld (1995), p. 255].
********Term uit de codicologie voor een vel papier of perkament dat éénmaal, over de korte kant, gevouwen is. Normaliter vormt een dubbelblad samen met drie, vier, soms vijf dubbelbladen een katern. Andere termen zijn bifolium en diploma.
********Term uit de codicologie voor een vorm van boekverluchting die bestaat uit met een pen getrokken lijnen in, om of aan een initiaal-1 of lombarde, soms abstract, soms figuratief. In de (Noordelijke) Nederlanden kende deze vorm van randversiering zijn grootste bloeiperiode gedurende de 15de eeuw.\nPenwerk wordt uitgevoerd met een harde pen, die overal een dunne lijn van gelijke breedte voortbrengt (dit in tegenstelling tot de geschreven tekst die door het gebruik van een brede pen afhankelijk van de schrijfrichting lijnen van verschillende dikte laat zien). De uitvoering ervan vindt vooral plaats in rode en blauwe inkt (soms in zwart), soms worden andere kleuren gebruikt ter verfraaiing of ter opvulling van de achtergrond (vaak met groen). De kleur van het penwerk contrasteert altijd met die van de initiaal: blauwe initialen krijgen rood penwerk, rode krijgen blauw penwerk. Bij een in twee kleuren uitgevoerde initiaal (een zgn. ‘duplexletter’) sluit blauw penwerk aan op de rode gedeelten en rood penwerk op de blauwe gedeelten.\nDe omvang van het penwerk hangt af van de grootte van de initiaal, zijn plaats in de hiërarchie en het decoratieprogramma van het handschrift
********Term uit de codicologie voor niet uit tekst bestaande regelvulling in middeleeuwse handschriften die tot doel had het schriftbeeld en de bladspiegel een volledig rechthoekig uiterlijk te verlenen.\n\n\n\n\n\n\n\nOp de rechterpagina is de tekst uitgevuld met gekleurd penwerk om die een rechthoekig uiterlijk te geven. [bron: D. Hogenelst & F. van Oostrom, Handgeschreven wereld (1995), p. 254].
********Term uit de communicatietheorie voor de eenheid van informatie die volgens bepaalde conventies van een zender naar een ontvanger wordt gestuurd (vgl. Eng. message). Het begrip vertoont dan enige verwantschap met de termen 'boodschap' en tekst.\nDe term 'bericht' wordt in deze zin bijv. gebruikt in het taalkundige communicatiemodel van Roman Jakobson, waarin het zijn plaats krijgt tussen zender en ontvanger.
********Term uit de dialectologie voor een taalgeografische atlas op basis van originele, gedateerde en gelokaliseerde documenten. Maakt men gebruik van afschriften van originelen, dan spreekt men van een secundaire documentatie.
********Term uit de discoursanalyse die werd gevormd naar analogie met intertekstualiteit om aan te geven dat discoursen (discours social) steeds in verband staan met elkaar en elkaar wederzijds beïnvloeden. Zo zijn literaire, culturele, wetenschappelijke en andere discoursen geen volkomen autonome realiteiten, maar vormen ze een dynamisch en permanent evoluerend systeem. Ze kunnen positief of negatief naar elkaar verwijzen en ze kunnen bepaalde concepten, beelden, ideologische voorstellingen, mythen, enz. met elkaar delen.
********Term uit de drama-analyse voor een groep actiemomenten die het handelingsverloop markeren, doordat ze gezamenlijk verwijzen naar één bepaald punt in het drama, nl. het handelingsaspect (handelingsaspecten). Men zou de actie-eenheid kunnen beschouwen als een motief van het drama dat bijdraagt tot de plot of het verloopsplan.
********Term uit de drama-analyse voor een speelhandeling die uitwijst naar de handelingsaspecten van het drama en daardoor verantwoordelijk is voor een bepaalde emotie bij publiek of lezer. Dat kan gebeuren doordat het als handelingsmoment uitwijst naar een punt dat gevreesd wordt, of juist naar een punt waarop wordt gehoopt. Wanneer bijv. aan het begin van een drama zich een handeling voltrekt die vooruitwijst naar de ondergang van één van de personages, dan wekt dat een bepaalde spanning. Die handeling is dan een actiemoment en de ondergang van het personage het handelingsaspect.\nMen onderscheidt vijf typen actiemomenten: actiemomenten met een prospectief aspect
********Term uit de dramatheorie om de door de rolfiguren uit te spreken teksten (de dialoog of gesproken tekst) te onderscheiden van de zgn. neventekst, die de directe toneelaanwijzingen behelzen. Wanneer dergelijke regieaanwijzingen ook in de hoofdtekst zijn opgenomen, spreekt men van een indirecte toneelaanwijzing.\nIn Herman Heijermans’ toneelstuk Dora Kremer (1893) komt de volgende passage voor:\nMevrouw Roelofs, tot Ferdinand: Nou, wat zei ik u?\nFerdinand: ‘k Geloof dat ’t beter is, dat ‘k me buiten de kwestie houd.\nDora: Wil je nog ’n kop thee, luitenant?\nFerdinand: Graag! Dora schenkt in.\n\nBroekmeijer, zacht tot Dora: Mag ik voor postiljon d’amour dienen? Neemt ’t kopje aan.\n\n(Toneelwerken, dl 1, 1961, p. 19).\nDe gecursiveerde tekstgedeelten behoren tot de neventekst en de niet-gecursiveerde teksten tot de hoofdtekst. Dat Dora blijkbaar met een gevulde theepot op het toneel rondloopt, vormt een indirecte toneelaanwijzing uit zowel de hoofdtekst (‘Wil je nog een kop thee?’) als de neventekst (‘Dora schenkt in’). Een directe regieaanwijzing is ‘Neemt ’t kopje aan’ uit de neventekst.
********Term uit de dramatheorie voor die delen van de dramatekst die in tegenstelling tot de hoofdtekst bij een opvoering niet worden uitgesproken. Het betreft tekstelementen zoals de titel van het stuk, het voorwoord, de opdracht, de lijst van personages en de acteurs die hen spelen, de indeling in bedrijven en scènes en vooral de regie-aanwijzingen of toneelaanwijzingen. Doorgaans wordt deze neventekst of subtekst typografisch onderscheiden van de hoofdtekst door het gebruik van cursivering, vet, hoofdletters of de indeling van de bladspiegel. In die gevallen spreekt men wel van directe toneelaanwijzingen, in tegenstelling tot de indirecte aanwijzingen die kunnen worden afgeleid uit de hoofdtekst.\nIn Herman Heijermans’ Dora Kremer (1893) komt de volgende tekst voor:\nDora, gaat naar de whisttafel: Een van de heren nog thee?…\n(Toneelwerken 1, 1961, p. 15).\nHet gedeelte voor de dubbele punt is neventekst en dat erna behoort tot de hoofdtekst.\nDe neventekst biedt de lezer van een dramatekst hulp bij het concretiseren van die tekst. Vooral in het leesdrama is dat dikwijls een noodzakelijke aanvulling. Sommige auteurs geven de neventekst bijzonder veel aandacht, zoals bijv. in stukken van Tsjechov, Shaw en Pirandello. Een enkele keer krijgt de neventekst een bijzondere literaire of dramatische betekenis waaraan die een zekere autonomie ontleent. De inleidende, bewust repetitieve en absurdistische toneelaanwijzing van Ionesco in La cantatrice chauve (1950) is daar een voorbeeld van. De neventekst wordt daarmee, wanneer hij in de opvoering wordt geïncorporeert, een soort episch commentaar.
********Term uit de dramatheorie voor een beknopt en zakelijk geformuleerde mededeling aan de personages op het toneel over het verloop van gebeurtenissen waarmee ze te maken hebben of krijgen. Bekende voorbeelden van dit type bericht zijn de teichoskopie en het bodeverhaal. 
********Term uit de dramatheorie voor een dramabouw waarbij de handeling weinig of geen ontwikkeling vertoont omdat een gegeven conflict niet of nauwelijks tot een oplossing wordt gebracht. Het slot van de handeling verschilt niet of weinig van de beginsituatie. Een dergelijke bouw kan bij uitstek in het absurd toneel van bijv. Ionesco of Becket worden aangetroffen. In Nederland komt die bouw voor in stukken van Lodewijk de Boer. In de meeste gevallen draagt ze bij aan het gegeven van de onmogelijkheid tot reële communicatie en de zinloosheid van het bestaan.
********Term uit de dramatheorie waarmee het verschijnsel wordt aangeduid dat op het toneel de illusie wordt gewekt dat er gespeeld wordt in een ruimte met vier wanden waarvan er één is weggelaten aan de kant van het publiek en waarbij de acteurs zich gedragen alsof er geen publiek aanwezig is bij hun handelingen. Daarmee suggereren de acteurs dat de gebeurtenissen op het toneel ‘werkelijkheid’ zijn en dan ook zo dienen te worden opgevat (willing suspension of disbelief).\nHet feit dat deze fictie zo nu en dan opzettelijk wordt doorbroken, bijv. in een terzijde, een monoloog ad spectatores of programmatisch zoals in het episch drama, laat zien dat de vierdewand-fictie wel degelijk werkt, omdat dit soort doorbrekingen door het publiek ook zo worden ervaren.\nAl in de Griekse komedie wordt met deze dramatische illusie gespeeld door het gebruik van de parabasis waarin de goden worden toegezongen of het publiek wordt toegesproken.
********Term uit de dramaturgie voor een toneelstuk dat een ander toneelstuk, het zogenaamde binnenspel, omvat. De verhouding van het binnenspel ten opzichte van het buitenspel wordt verantwoord als een opvoering van het binnenspel aan de personages van het buitenspel, zoals in Piramus en Thisbe (ca. 1518, ed. Van Es, 1965). Een ander voorbeeld is Naaman Prinche van Sijrien (1553, ed. W.M.H. Hummelen en C. Schmidt, 1975), waarin het binnenspel een droom is die door de hoofdpersoon van het buitenspel gedroomd wordt.
********Term uit de dramaturgie voor een toneelstuk dat omvat wordt door een ander toneelstuk, het zogenaamde buitenspel. De verhouding van het binnenspel ten opzichte van het buitenspel wordt verantwoord als een opvoering van het binnenspel aan de personages van het buitenspel, zoals in Piramus en Thisbe (ca. 1518, ed. Van Es, 1965). Een ander voorbeeld is Naaman Prinche van Sijrien (1553, ed. W.M.H. Hummelen en C. Schmidt, 1975), waarin het binnenspel een droom is die door de hoofdpersoon van het buitenspel gedroomd wordt. Het Wagenspel van Masscheroen (hfst. X, v. 728 t/m 857) in de Mariken van Nieumeghen (ed. D. Coigneau) heeft de kenmerken van een binnenspel, maar de Mariken wordt in zijn overgeleverde vorm niet als een toneelstuk, maar als een leestekst beschouwd.
********Term uit de dramaturgie voor één van de twee typen handelingen die op het toneel plaatsvinden, nl. voor de afzonderlijke gebeurtenissen die door de acteurs worden veroorzaakt, zoals het spreken en de mimiek (1) en het gebruik van attributen op het toneel (2). Speelhandelingen vormen de delen van het zich concreet voltrekkende verloop van het drama. De speelhandeling wordt begrensd door het met een bepaald resultaat voltooien van de handeling of door een erop volgende en andersgerichte handeling.
********Term uit de dramaturgie waarmee men zowel de materiële gebeurtenissen op het toneel afzonderlijk (de bewegingen, het spreken, de mimische uitdrukking, het verplaatsen van attributen e.d.) aanduidt, als het geheel van de gebeurtenissen op het toneel zoals dat volgens een vooraf bepaald plan verloopt. In het eerste geval spreekt men bij de specifieke acteurshandelingen ook wel van speelhandeling, in het tweede geval van ‘verloop’.
********Term uit de drukkerij voor het losmaken van een ingesloten (formaatmaken) drukvorm. Tot loskooien – ook ontsluiten en losslaan genoemd – kon men overgaan wanneer men tijdens het drukken fouten in een bepaalde vorm constateerde die gecorrigeerd moesten worden (correctie op de pers). Aan het loskooien van een drukvorm zit een zeker risico omdat het zetsel kan gaan schuiven waardoor nieuwe fouten ontstaan, of omdat zelfs een gehele vorm in pastei kan vallen.\nEen duidelijk geval van schuivend zetsel na loskooien voor correctie is bijv. variant ‘e’ in Smalleganges Nieuwe cronyk van Zeeland (zie: P.J. Verkruijsse, Mattheus Smallegange (1624-1710), 1983, p. 371-372), waar ‘geweest zin’ gecorrigeerd wordt tot ‘geweest zijn’, waarna de toegevoegde ‘j’ tijdens het verder drukken weer wegzakt tot de nieuwe onjuiste versie ‘geweest zi n’ ontstaat.
********Term uit de drukkerswereld en de codicologie voor de positie die de zetspiegel ofwel de geschreven tekst inneemt op het blad (blad-2) papier. Voor het bepalen van de fraaiste indeling van een opening van een boek zijn diverse methoden in omloop, maar er zijn zoveel factoren medebepalend voor het eindresultaat (afmetingen zetspiegel, grootte van de letter, kopregel en voetregel, afmetingen van het vel, al of geen marginale noten, e.d.) dat er nauwelijks standaardregels vast te stellen zijn. Al uit de oudheid dateert de indeling, gebaseerd op de zgn. gulden snede
********Term uit de drukkerswereld voor de afdruk op een blad-2 van het blok gezette tekst zonder kopregel en voetregel en dus ook zonder de marges. De afmetingen van de zetspiegel zijn van invloed bij het bepalen van de bladspiegel.
********Term uit de drukkerswereld voor de druktechniek waarbij de drukkende, geïnkte delen hoger liggen dan de niet-drukkende delen. De hoogdruk (ook wel boekdruk genoemd), vervaardigd met loden letter, of wat illustraties betreft in de vorm van een houtsnede, is vanaf de uitvinding van de boekdrukkunst tot de jaren '60 van de 20ste eeuw de normale techniek geweest. Sindsdien heeft de vlakdruk snel terrein gewonnen (met name de offsetdruk). De diepdruk was vooral voor illustraties (gravures, etsen) in gebruik.\n\n\n\n\n\n\n\nManuele hoogdruk: de houtsnede. [bron: F. van der Linden, De grafische technieken (19905), p. 30].
********Term uit de drukkerswereld voor de druktechniek waarbij de drukkende, geïnkte delen lager liggen dan de niet-drukkende: het af te drukken beeld is aangebracht in een plaat, meestal van koper, maar ook zink en staal worden gebruikt. Diepdruk wordt vooral toegepast voor illustraties. Vanaf de 15de eeuw zijn de volgende technieken gebruikt: de manuele diepdruk zoals gravure (andere gebruikte termen: kopergravure,  lijngravure, burijngravure, taille-douce of chalcografie), drogenaald, stippelgravure, zwartekunst-2 of mezzotint, de chemisch-manuele diepdruk zoals ets of lijnets, aquatint, vernis-mou, natuurzelfdruk, en de machinale diepdruk zoals heliogravure, reliëfgravure en rasterdiepdruk.\nVoor een boek met illustraties in diepdruk zijn twee drukgangen nodig, nl. één voor de tekst in hoogdruk op de gewone drukpers en één voor de diepdruk op een plaatpers. Diepdrukillustraties zijn gewoonlijk te herkennen aan de moet van de plaat in het papier. Bij een tegendruk ontbreekt die moet echter.\nOm een extra drukgang te vermijden kon men ook illustreren met houtsnedes die samen met het hoogdrukzetsel onder de pers gingen. Het vlakdrukprocedé is pas eind 18de eeuw uitgevonden.\n\n\n\n\n\n\n\nTitelpagina van Petrus Cunaeus' De Republica Hebraeorum in diepdruk (1632). [bron: Bibliopolis].
********Term uit de drukkerswereld voor de druktechniek waarbij geen niveauverschil bestaat tussen drukkende, geïnkte delen en niet drukkende delen. De drukkende elementen worden vet-aannemend gemaakt zodat ze inkt kunnen vasthouden
********Term uit de drukkerswereld voor die onderdelen van een boek die zich bevinden na de hoofdtekst, zoals bijlagen of appendices, notenapparaat, lijst van gebruikte literatuur, indices, inhoudsopgave, nawoord, colofon, addenda, corrigenda en errata. Anders dan bij het voorwerk komt het zelden voor dat het nawerk apart gepagineerd of gefolieerd is. Wel komt het vaak voor in boeken uit de periode van de handpers dat de paginering vóór het nawerk ophoudt terwijl de signering doorgaat.
********Term uit de drukkerswereld voor die onderdelen van een boek die zich bevinden voor de hoofdtekst, zoals franse titel, titelblad, voorwoord, opdracht, inhoudsopgave en inleiding. Het is onderdeel van de peritekst en tevens van de paratekst.  \nHet voorwerk kenmerkt zich vaak door een afzonderlijke paginering (dikwijls in Romeinse cijfers) en/of een aparte reeks katernsignaturen (katernsignatuur), waarna de hoofdtekst begint met pagina 1 en/of met katernsignatuur A. Tegenwoordig is het steeds meer de gewoonte om de paginering te beginnen vanaf het eerste blad-2, hetgeen ook zonder bezwaar kan omdat men pas gaat zetten of drukken als de kopij compleet is aangeleverd.\nIn de periode van de handpers kwam juist het voorwerk het laatst tot stand
********Term uit de drukkerswereld voor een fout ontstaan tijdens het zetten van een tekst door de zetter in de zethaak. Zetfouten kunnen het gevolg zijn van verkeerd grijpen van de zetter in de letterkast, maar zijn doorgaans te wijten aan een distributiefout. Dikwijls bestaat een zetfout uit het omgekeerd plaatsen van een letterstaafje in de zethaak, hetgeen resulteert in een letter die op z'n kop is afgedrukt. Deze laatste soort zetfouten is gemakkelijk te herkennen door de lezer, behalve waar het op z'n kop afdrukken van een ‘n’ of een ‘u’ een niet onzinnig woord in een niet onzinnige context oplevert, bijv. ‘Het uitdenken/uitdeuken van een auto is een vermoeiende bezigheid’.\nEen zetfout moet duidelijk onderscheiden worden van een drukfout die ontstaat tijdens het drukproces en meestal reeds gecorrigeerd wordt na een proefdruk. Correctie van zetfouten vindt plaats op de drukproef met behulp van correctietekens. Correctie achteraf vindt plaats door middel van een lijstje errata. In het verleden werd vaak gecorrigeerd zonder de kopij, wat dan weer tot een Verschlimmbesserung kon leiden. Bij het collationeren van exemplaren van boeken uit de periode van de handpers treft men vaak nog ongecorrigeerde vellen aan die vanwege de hoge papierprijs niet zijn weggegooid, maar gewoon mee gebonden.
********Term uit de drukkerswereld voor een onrechtmatige nadruk van een boek. Een roofdruk betekent financieel nadeel voor de oorspronkelijke uitgever en levert vaak een corrupte, want niet geautoriseerde, tekst. Hoewel er heel lang geen officieel geregeld auteursrecht was, bestonden er toch impliciet en ook wel expliciet afspraken tussen uitgevers onderling (compagnie) en van uitgevers met overheden (privilege) over een soort kopijrecht. In de loop van de 17de eeuw ontstond in Nederland de gewoonte om in een krantenadvertentie melding te maken van een voorgenomen druk, welke claim gold als een bescherming tegen roofdrukken.\nDesondanks werd er zeer veel nagedrukt, soms inclusief de in het voorwerk opgenomen waarschuwing van de oorspronkelijke drukker tegen gesignaleerde roofdrukken. Soms is heel moeilijk uit te maken welke druk de originele en welke de roofdruk is, bijv. in het geval van Den spiegel der Spaensche tijrannije gheschiet in West-Indien van Bartolomeus de las Casas, in 1620 uitgegeven door zowel C.L. vander Plasse als door E.J. Cloppenburgh.\nZelfs na invoering van het internationale auteursrecht blijven er roofdrukken verschijnen, bijv. van werk van Gerard Reve of zelfs van onder zijn naam gedrukt werk van anderen: Een vieze oude kale man (1982) bevat drie artikelen van Reve die zonder zijn toestemming uit Hollands Diep van 1975-1977 zijn nagedrukt, en een dichtbundel Zinkend schip (1984) bevat verzen die helemaal niet van hem zijn.\nVia foto-offset kunnen ook gemakkelijk roofdrukken tot stand komen, met name in landen in Oost-Azië die het niet zo nauw namen en nemen met internationale verdragen.
********Term uit de drukkerswereld voor een ten behoeve van de stereotypie vervaardigde afdruk van loodzetsel in kartonachtig materiaal. Deze styps werden gebruikt voor de vervaardiging van compact gegoten pagina's of drukvormen. Voor nieuwe oplagen kon zo steeds opnieuw identiek zetsel verkregen worden.\n\n\n\n\n\n\n\nDrukkersterm voor stereotypie. [bron: F. van der Linden, De grafische technieken (19905), p. 88].
********Term uit de drukkerswereld waarmee aanvankelijk het bovenste gedeelte van een letterkast werd aangeduid waarin o.a. de kapitalen (kapitaal) waren ondergebracht. Later is de term gebruikt voor de letters uit de bovenkast, kapitalen dus, in tegenstelling tot de kleine letters die met onderkast aangeduid kunnen worden. Bij handschriften spreekt men van majuskel (majuskelschrift), in tegenstelling tot de pas later opgekomen kleine letter, de minuskel (minuskelschrift).\n\n\n\n\n\n\n\nEen letterkast zoals die in de 17de eeuw werd gebruikt, met haast verticaal de bovenkast. [bron: Bibliopolis]
********Term uit de drukkerswereld, waarmee aanvankelijk het onderste gedeelte van een letterkast werd aangeduid waarin de kleine letters waren ondergebracht. Later is de term gebruikt voor de letters zelf, zodat met onderkast niet-kapitalen bedoeld worden. De kapitalen (kapitaal) waren ondergebracht in de bovenkast. De onderkast in de typografie is vergelijkbaar met de minuskel (minuskelschrift) in de paleografie.\n\n\n\n\n\n\n\nEen letterkast zoals die in de 17de eeuw werd gebruikt, met haast horizontaal de onderkast. [bron: Bibliopolis]
********Term uit de druktechniek voor het ruimte laten tussen twee regels tekst door middel van het aanbrengen van een langwerpig metalen plaatje tussen de regels van het zetsel. Interliniëren geschiedt doorgaans ter willen van de leesbaarheid van een tekst, maar in de poëzie kan het bovendien strofevormend zijn.
********Term uit de editietechniek voor een diplomatische editie of archiefeditie van een – bij voorkeur geautoriseerde (autoriseren) – ‘voltooide’ versie uit de tekstgeschiedenis (tekstgenese) waarop een editeur van een historisch-kritische editie zich baseert voor een van schrijf- of zetfouten gezuiverde leestekst. In principe maakt het niet zoveel uit welke versie genomen wordt als er meer dan één geautoriseerde voltooide versie beschikbaar is
********Term uit de editietechniek voor een op een archiefeditie gebaseerde kritische (kritische editie) wetenschappelijke leeseditie van de volledige werken van een auteur, nl. alle in aanmerking komende geautoriseerde én authentieke teksten, de (niet geheel authentieke) teksten die het beeld van de auteur bij de lezer bepaald hebben en de literaire, thematische bronnen waarvan de auteur in zijn werk gebruik heeft gemaakt. Zowel tekst als apparaat is kritisch en de tekstontwikkeling wordt historisch (nl. chronologisch en genetisch) gepresenteerd. De editie is bovendien historisch omdat alle historische vormen waarin een werk is overgeleverd erin aanwezig dienen te zijn: klad, manuscript, typoscript, druk. \nIn veel gevallen zal het nooit komen tot een historisch-kritische editie, maar zal men blijven steken in een zgn. historisch-kritische deeleditie of zal men ertoe overgaan een selectieve editie te vervaardigen wanneer het bronnenmateriaal te omvangrijk is.\nIn Nederland wordt de uitgave van historisch-kritische (deel)edities begeleid en voorbereid door het Huygens Instituut van de Koninklijke Nederlandse Akademie van Wetenschappen (Huygens ING). Onder auspiciën van dit instituut zijn deeledities verschenen o.a. van J.C. Bloem door A.L. Sötemann en H.T.M. van Vliet (1979), van J.H. Leopold door dezelfden (1983) en door G.J. Dorleijn (1984) en H.T.M. van Vliet (1985), van J. van den Vondel door M. Spies (1987), van Nescio door L. Frerichs (1990), van J. Six van Chandelier door A.E. Jacobs (1991), van Multatuli door A. Kets-Vree (1992), van M. Nijhoff door W.J. van den Akker en G.J. Dorleijn (1993), van J. Cats door H. Luijten (1996) en volledige edities van de Middelnederlandse Lancelotromans (vanaf 1981) en van de werken van L. Couperus (1987-1996).\nIn Vlaanderen is er het Centrum voor Teksteditie en Bronnenstudie (CTB) van de Koninklijke Academie voor Nederlandse Taal- en Letterkunde dat zeer actief is op het gebied van teksteditie.
********Term uit de editietechniek voor een variant in een manuscript-2 die als equivalent naast een eerdere versie gegeven wordt zonder die te vervangen. De auteur heeft in het geval van open varianten nog geen keuze bepaald
********Term uit de editietechniek voor een versie van een tekst die gebaseerd is op een klad. Een netversie kan vervolgens als kopij dienen.
********Term uit de esthetica voor een basiselement bij kunstervaring en kunstbeleving, bestaande uit het gevoel bij de recipiënt dat met aan zekerheid grenzende waarschijnlijkheid een bepaald verschijnsel of een combinatie van verschijnselen in het kunstwerk zal voorkomen. Menig stijlmiddel is hierop gericht en dit hangt weer samen met het feit dat een groot deel van de verwachtingen gebaseerd is op conventies die als bekend worden verondersteld.\nZo kunnen in poëzie versmaat en rijm een verwachting wekken bij de lezer waarmee gespeeld wordt (bijv. uitstel, inlossing). Soms heeft de verwachting de vorm van spanning, zoals bij veel verhalen of toneelstukken (prospectief aspect).\nNaast deze door de individuele tekst veroorzaakte en daaraan gebonden verwachting hanteert men ook wel een ruimer begrip verwachting (verwachtingshorizon). Onderzoek hiernaar wordt verricht door de empirische receptie-esthetica.
********Term uit de filologie – ook wel aangeduid als exemplaar-2 of Vorlage – voor het handschrift c.q. de druk die als kopij dienst deed voor respectievelijk de kopiist of de zetter. In de praktijk van de tekstoverlevering herkent men de legger altijd in de kopie en is die dus tot op zekere hoogte reconstrueerbaar. Zo meent men bijv. uit de verschuiving van 54 versregels in de Hulthemse redactie-2 van Theophilus (ed. Roemans en Van Assche, 1960) te kunnen afleiden dat de legger een handschrift geweest moet zijn van 27 regels per bladzijde. Vaak ook is de legger lokaliseerbaar. Uit het uitsluitend in rijmpositie voorkomen van het woord ‘woch’ in de Ferguut (ed. Kuiper, 1989), terwijl binnen de versregel ‘wech’ gespeld wordt, kan men opmaken dat de legger de oorspronkelijke lezing-2 bevatte en dat de kopie in een ander dialect geschreven is
********Term uit de genreleer ter aanduiding van een vijfjambisch (jambe) sonnet met als rijmschema ababcdcdefefgg. Het bestaat uit drie kwatrijnen en een distichon. De twee laatste verzen, veelal ook typografisch van de rest gescheiden, geven vaak een conclusie of toepassing van het voorafgaande. De wending (volta) valt dan niet, zoals meestal bij het sonnet, na het tweede kwatrijn, maar na het derde. Deze variante van het sonnet werd gecreëerd door Henry Howard, Earl of Surrey (1516/1517 - 1547) maar kreeg zijn naam n.a.v. de befaamde Sonnets van William Shakespeare (publ. 1609).\nAls Nederlands voorbeeld kan verwezen worden naar de ‘Sonnetten van Shakespeare’ van P.C. Boutens (gedeeltelijke vertaling, in Verzamelde lyriek, dl. 2, 1968, p. 1138-1175).\nSynoniem: Engels sonnet.
********Term uit de genreleer voor een door J. Milton in Engeland geïntroduceerd sonnet dat qua vorm praktisch gelijk is aan het Italiaans sonnet, met dit verschil dat het geen witregel heeft tussen octaaf en sextet. 
********Term uit de genreleer voor een sonnet, ook wel petrarkistisch sonnet genoemd, ontstaan in de Italiaanse renaissance (petrarkisme), geschreven in de vijfvoetige jambe, met vrouwelijk rijm, waarbij het octaaf twee rijmklanken heeft en het sextet twee of drie andere. Dit sonnet, ook wel het ‘klassieke sonnet’ genoemd, is in de 17de eeuw door andere sonnetvormen verdrongen (het komt nog wel voor bij Hooft bijvoorbeeld), maar keert weer terug bij de Tachtigers (o.a. W. Kloos en J. Perk). Men zie als specimen hiervan het sonnet ‘Gelaat, lief als Lente, dat met veel spelen’ van Kloos (De nieuwe gids 8, 1893, I, p. 416).
********Term uit de genreleer voor een type middelnederlandse ridderroman behorend tot de hoofse literatuur waarvan de stof is ontleend aan gebeurtenissen en heldendaden uit de klassieke oudheid. Het genre wordt vanwege de stofkeuze ook wel aangeduid als ‘matière de Rome’, antiquiserende roman of  antieke roman. De oudste middelnederlandse hoofse roman, waarvan we slechts een Duitse bewerking kennen, is zo’n klassieke roman: de Eneide van Heinric van Veldeke. Dit werk was rond 1174 grotendeels voltooid, waarna het manuscript (of de Oudfranse brontekst?) op een bruiloft in Kleef gestolen werd. Van Veldeke kon zijn roman pas ruim 10 jaar later, tussen 1184 en 1190, in Thüringen afmaken.\nAndere middelnederlandse klassieke romans zijn de fragmentarisch overgeleverde Troje-verhalen van Segher Diengotgaf, die als Tprieel van Troyen en Den groten strijt zijn opgenomen in Jacob van Maerlants Troje-roman Historie van Troyen (ed. Verdam, 1873, vs. 2771-3694, 3695-4060, 4288-5309), maar ook als zelfstandige teksten zijn overgeleverd in het handschrift Van Hulthem. Tenslotte beschikken we nog over Jacob van Maerlants Alexanders Geesten (ca. 1260). Dat laatste werk handelt over het leven van Alexander de Grote en wordt om die reden ook wel als apart genre tot de Alexanderroman gerekend.
********Term uit de genreleer voor een verschijnsel dat voortvloeit uit een poging van schrijvers uit de romantiek en lateren om conventies te doorbreken. Het betreft een korte op zichzelf staande tekst die de vorm heeft van proza, maar blijkens de auteursaanduiding en -intentie kenmerken zou vertonen van poëzie. De vaagheid van het begrip is gegeven met het feit dat het hoofdkenmerk van poëzie, de versregel (vers-1), ontbreekt. Vermaard zijn Baudelaires Spleen de Paris. Petits poèmes en prose (1869), Rimbauds Illuminations (1886) en A. Bretons Les vases communicants (1932).\nEigenschappen die men vaak in poëzie aantreft, zoals geconcentreerde herhaling van tekstelementen op allerlei niveaus (bijv. herhaling op het gebied van de klank
********Term uit de Japanse literaire traditie, oorspronkelijk voor een gezongen recitatief en later gebruikt als een tekst voor het bunraku poppentheater. De naam is afkomstig van een Japans 15de-eeuws romantisch verhaal waarin als hoofdpersoon Lady Jorūri optrad. Aanvankelijk werd het gezongen met begeleiding van vier- en driesnarige instrumenten, maar geleidelijk werden de teksten complexer en aan het eind van de 16de eeuw werd het geïntegreerd in het poppenspel en daarmee onderdeel van bunraku.\nDe thema’s waren liefde, trouw en religieuze wonderen. Het genre is tot op de dag van vandaag populair gebleven, in het bijzonder in de muziek. Voorts speelt jōruri een rol in het klassieke Japanse kabukitheater.
********Term uit de Keltische mythologie voor een magisch bevel of verbod jegens een persoon of voorwerp, dat indien overtreden, een bovennatuurlijke wraak zal uitlokken. Zo is het in de Parthonopeus van Bloys (ed. Bormans, 1871) de hoofdpersoon verboden zijn Andere Wereld-minnares te zien, wat hij toch probeert, waarna de relatie verbroken wordt en zij hem naar het leven gaat staan. De geish vertoont verwantschap met het ‘celar’-motief oftewel het verplichte zwijgen, zoals dat onder andere functioneert in Die borchgravinne van Vergi (ed. Jansen-Sieben, 1985), in welke tekst de liefde tussen een ridder en een ‘borchgravinne’ absoluut verzwegen moet worden of hij zal niet meer langer kunnen bestaan.
********Term uit de kunstbeleving en kunstbeschouwing (esthetica), waarmee globaal wordt aangeduid dat voorwerpen uit de materiële werkelijkheid zodanige eigenschappen hebben (vorm, kleur, structuur) dat ze de zintuigen (vooral oog en oor) aangenaam aandoen. Men maakt vaak nadrukkelijk onderscheid tussen schoonheid in de natuur en die in de kunst. Binnen de kunst pleegt men een onderscheid te maken tussen de schone en de werktuiglijke (technische) aspecten van een object. Sinds I. Kant wordt het specifieke karakter van de schoonheidservaring vaak omschreven als ‘interesseloses Wohlgefallen’. De schoonheidsontroering wordt veelal een speciaal soort ontroering genoemd. \nMede onder invloed van de romantiek en de toenemende vrijheid in het scheppen en beschouwen van kunst is het ‘aangenaam aandoen’ (het delectare uit de traditionele retorica) niet meer het enige criterium voor schoonheid. Men ziet verschillende tendensen in de schoonheidsopvatting opkomen. Een ervan is de benadering en beoefening van de kunst omwille van zichzelf (tegenover het utile dulci), als esthetisch schone kunst, los van zaken als inhoud, menselijke ontroering e.a. In dit verband kan men wijzen op het l’art pour l’art, op de Beweging van Tachtig (Tachtigers) (schoonheid als nieuwe religie), en op de esoterische ambities van sommige symbolisten (symbolisme), waarin het estheticisme een grote rol speelde (decadentie). Daartegenover kan men denken aan veel schrijvers uit het existentialisme, bij wie dikwijls de traditionele schoonheid als waarde op zichzelf op de achtergrond komt te staan ten gunste van de gedachte dat kunst primair een manier van handelen is in de vorm van engagement met de wereld die men wil ontsluiten (Sartre) of die men, zonder koele distantie en met waardering voor het irrationele, in al zijn positieve en negatieve aspecten wil ondergaan. Gedeeltelijk op deze lijn zitten Vijftigers als Lucebert, voor wie ‘schoonheid haar gezicht verbrand’ heeft.
********Term uit de kunstkritiek die in 1923 door G.F. Hartlaub werd gelanceerd bij de tentoonstelling ‘Neue Sachlichkeit: Deutsche Malerei nach dem Expressionismus’ en in 1926 werd overgenomen in de architectuur. Onder invloed van de Nieuwe-Beelding-ideeën van Mondriaan en Van Doesburg, zoals die geformuleerd werden in De Stijl (1918), zochten architecten als G. Rietveld, Le Corbusier en W. Gropius naar een nieuwe, zuivere vormgeving die louter functioneel zou moeten zijn en zich onderscheidt door strakke, rechte lijnen, een gladde oppervlakte met eenkleurige vakverdelingen. Gestreefd werd naar een heldere atmosfeer en evenwichtige verhoudingen.\nDe term ‘nieuwe zakelijkheid’ is in de literatuur vooral van toepassing verklaard op het proza waarin de nadruk ligt op strakke vormgeving, zakelijke weergave van feiten en handelingen, met weglating van veel omschrijvende formuleringen (o.m. bijvoegelijke naamwoorden) die voor sfeertekening gebruikt worden. Over het algemeen onstaat daardoor versnelling. Wat de inhoud betreft bestaat een voorkeur voor moderne, technische, commerciële, politieke of sociale stof. De stijl wordt gekenmerkt door korte zinsbouw, filmische overgangen, een strak prozaritme en wisselende, direct naast elkaar geplaatste beelden. Men spreekt in dit verband van een reportagestijl (reportage, reportageroman).\nNet als in de bouwkunst (Oud, Brinkman, Van der Vlugt, Duiker e.a.) wordt gestreefd naar functionaliteit, d.w.z. het weren van elke overtolligheid zoals die bijv. tot uiting komt in decoratieve versieringen bij de architectuur, in de stemmingsbeschrijving of in de woordkunst in de literatuur. Deze elementen werden gezien als subjectief, terwijl de nieuw-zakelijke kunstenaars trachtten een zo groot mogelijke objectiviteit te bereiken. \nVoor sommige auteurs over dit onderwerp vallen magisch realisme of surrealisme en nieuwe zakelijkheid samen vanwege de koel-realistische weergave die deze stromingen ermee gemeen hebben. Anderen zijn echter van mening dat juist in de hyperrealistische kunst van iemand als A.C. Willink, waarmee bijv. Bordewijk wel op één lijn gesteld is, een gevoelslading aantoonbaar is die de nieuwe zakelijkheid onverenigbaar maakt met het surrealisme. De term nieuwe zakelijkheid kan dan ook beter gereserveerd worden voor een stroming waarin een zo sober en functioneel mogelijk gebruik gemaakt wordt van de taal. De nieuwe zakelijkheid wordt doorgaans geplaatst in het bredere kader van het gematigd-modernisme.\nIn het Nederlandse taalgebied had het werk van Ilja Ehrenburg (bijv. Das Leben der Autos, 1930) invloed op het proza van o.m. M. Revis (8.100.000 m3 zand, 1932), B. Stroman (Stad, 1932), Maurits Dekker (Brood, 1932) en Jef Last (Zuiderzee, 1934). De versobering van het taalgebruik van de nieuwe zakelijkheid is niet zonder invloed gebleven op het werk van auteurs als Willem Elsschot, Gerard Walschap, Martinus Nijhoff, F. Bordewijk e.v.a.
********Term uit de leer van de dichtkunst en de prosodie voor de theorie van de versbouw: het geheel van structurele elementen dat de versregel (vers-1) als basiselement van poëzie kan bevatten, mede in relatie met de context van strofe of  gedicht. De versbouw is te zien als een organisatievorm van elementen op syntactisch-semantisch en fonologisch niveau. Dichters die de verstechniek weten uit te buiten hanteren vaak vormgevingsprincipes die leiden tot een versificatie met een rijk, geconcentreerd, aanbod aan stilistisch materiaal in klein bestek. De versleer beschrijft de resultaten ervan, zoals die zijn af te leiden uit de verstechniek. Deze kan betrekking hebben op de stijl (bijv. stijlfiguren). Maar ook op de klank, d.w.z. rijm en ritme (variërend van metrisch (metrum) en isosyllabisch vers tot vrij vers-1).
********Term uit de leer van de poëzie ter aanduiding van een strofe uit een kerklied. Zo kan men in een kerkelijke bijeenkomst de voorganger horen zeggen: ‘Gemeente, wij zingen nu van psalm 1 de verzen 1 en 2’
********Term uit de literaire kritiek en de literatuurwetenschap voor dat aspect van een tekst dat - in tegenstelling tot de vorm - is samen te vatten in een parafrase. Bij verhalende (epiek) teksten wordt de inhoud dikwijls gelijkgesteld met de geschiedenis die verteld wordt en met onderliggende themata. De criticus of de onderzoeker poogt bij de beschrijving van het handelingsverloop gebeurtenissen en personages weer te geven in termen van eigenschappen en relaties. Deze werkwijze lijkt op die van een historicus die een stukje geschiedenis uit de niet-fictionele wereld probeert te beschrijven. Vergeleken met narratief proza biedt poëzie in het algemeen meer problemen voor de analyticus om tot een inhoudsweergave te komen. De stijl van een gedicht is, door woord- en zinsfiguren, gedachtefiguren, prosodische vormgeving (prosodie), concentratie, bouw e.a., dikwijls zo dominant - ook als het niet een vorm van poésie pure betreft - dat het veelal niet goed mogelijk is om aan te geven waarover het gedicht gaat. Dit geldt vooral voor de poëtische productie sinds het midden van de 19de eeuw. Volgens Mosheuvel (1980) ligt het probleem van de poëzie niet in het ‘wat’ (stof), ook niet in het ‘hoe’, maar in de verwevenheid van beide. Voor een beschrijving van wat er in een gedicht aan de hand is, gebruikt hij de term ‘anekdote’, maar de weergave daarvan heeft plaats in nauwe samenhang met datgene wat ‘presentatie’ genoemd wordt.\nKernprobleem van het geven van een inhoudsbeschrijving (content analysis) van een literair werk is de ambiguïteit ervan. De lezer heeft bovendien zijn connotaties bij de tekstverwerking en dat belemmert het zicht op een eenduidige en dus omschrijfbare betekenis van een tekst. Er bestaan dan ook heel wat legitieme parafrases van een en dezelfde tekst op grond van verschillen in interpretatie.\nIn de Nederlandse literaire kritiek heeft de discussie over inhoud en vorm een grote rol gespeeld in de jaren van het interbellum. Ter Braak stelde zich op tegenover Binnendijk en Nijhoff als de voorvechter van de gedachte dat het bij literatuur om de inhoud gaat
********Term uit de literaire kritiek en literatuurgeschiedschrijving voor een vorm van de écriture artiste waarbij getracht wordt met woorden (vooral adjectieven) een beeld of een sfeer te schilderen. Daarbij werd veelvuldig gebruik gemaakt van synesthesie en van woordverbindingen met een neologistisch karakter (neologisme). Het verschijnsel kwam veel voor in het Nederlandse naturalisme en het sensitivisme, in navolging van het proza van Lodewijk van Deyssel. Een goed voorbeeld ervan geeft het proza van H. Heijermans:\nGrijs van vocht, volbuikig van weerbarstigen damp, drukten de wolken op d´enkele huizen, ze in ´n tint wanhopig flets-zwart verdrinkend, ’n zwaarmoedige, sombere omfloersing. Van de boomen, glibberig druipend, gleden vette vlokken.\n(H. Heijermans, Trinette, z.j., p. 36).\nDe term kreeg bekendheid door F. van Eedens aanval op de Tachtigers in zijn beschouwing ‘Over woordkunst’ (1902). Woordkunst is sterk verbonden met het impressionisme. Het schilderen met woorden ontleende veel aan de impressionistische schilderkunst. \nLater werd de term in ruimere zin gebruikt: negatief door P.N. van Eyck in zijn beoordeling van de poëzie van Marsman, positief door Paul van Ostaijen. Het begrip bleef jarenlang in deze bredere zin voortleven in het schoolboek Woordkunst van M.A.P.C. Poelhekke (24ste en laatste druk in 1961), die het begrip toepaste op literair werk als ‘woordkunstig geheel’. In die zin wordt de term als achterhaald beschouwd en vrijwel alleen nog toegepast op de esthetisch gerichte écriture artiste van de Tachtigers.
********Term uit de literaire kritiek voor de gevoels- en gedachtewereld die kenmerkend wordt geacht voor een kunstwerk. De ervaring leert dat het ene literaire werk affectief sterker geladen wordt geacht dan het andere. Moeilijker wordt het deze uitspraak vol te houden ten aanzien van bijv. twee afzonderlijke individuele gedichten, zeg ‘Uitvaert van mijn dochterken’ van Vondel en ‘De pruimenboom’ van Van Alphen (hoewel het eerste gedicht ongetwijfeld als ‘aangrijpender’ over zal komen dan het laatste). Interessant is nu dat, hoewel beide gedichten over een kind gaan, met vrij grote zekerheid kan worden vastgesteld dat - los van deze ‘geladenheid’ van een tekst - Vondels gedicht een andere sfeer heeft dan dat van Van Alphen.\nOok op andere dan inhoudelijke gronden worden er dikwijls uitspraken gedaan over de verschillen in stemming tussen het ene concrete gedicht en het andere. De twee qua onderwerp vergelijkbare gedichten ‘Nacht’ van resp. I.K. Bonset (De Stijl, jrg. 4, 1921) en van H. Warren (Vijf in je oog, 1953) zouden in atmosfeer verschillen o.a. door het feit dat Bonset een kortere regel hanteert en andere herhalingsvormen toepast dan Warren, terwijl iets soortgelijks kan worden opgemerkt over beider syntactische structuren en rijmvormen. \nHet is overigens kenmerkend voor de lezersuitspraken over de sfeer van een tekst dat er - naast de bovengenoemde inhoudelijk en/of formeel gebonden verschijnselen - een diversiteit van anderssoortige factoren (mede)bepalend blijkt te zijn voor datgene wat men de stemming van een tekst noemt, welke factoren veelal minder tekstgebonden en meer lezersgebonden zijn dan die uit de twee genoemde categorieën. Men denke aan biografische gegevens van de schrijver, de context van een dichtbundel of roman, het oeuvre van een auteur, de eventuele zangwijze van een gedicht, illustraties bij een tekst, of tekstuele elementen die afhankelijk van de individuele lezerssituatie op een bepaalde manier van connotaties worden voorzien, geprojecteerd op de tekst. In het algemeen gesproken is het toekennen van een bepaalde atmosfeer gebonden aan het oordeel en de smaak van de lezer. Onderzoek naar deze en soortgelijke verschijnselen is de taak van de empirische receptie-esthetica.
********Term uit de literaire kritiek voor een roman waarin opzettelijk, al dan niet met parodiërende bedoeling, gebroken wordt met wat op een bepaald moment traditie is geworden, of waarin de verwachtingen van de lezer op het punt van de romanconventies met opzet doorbroken worden. \nHet eerste als dusdanig geregistreerde voorbeeld is Sorels L’anti-roman ou l’histoire du berger Lysis (1633). Maar eigenlijk was Cervantes’ Don Quijote (1605-1615), als parodie van de ridderromans, al een echte antiroman. Nu wordt de term vooral gebruikt voor experimenten binnen het romangenre zoals de nouveau roman, waaruit traditionele conventies van de roman (opbouw naar een plot, herkenbare personages, normale tijd-ruimte-verhoudingen...) als ‘notions périmées’ werden geweerd ten voordele van gedetailleerde beschrijvingen van objecten (école du regard) en allerlei talige experimenten. Bekende voorbeelden zijn Les gommes (1953) en La jalousie (1957) van Alain Robbe-Grillet.\nVanwege de doorbreking van de romanconventies noemde Vestdijk Het land van herkomst (1935) van E. du Perron een antiroman. Verder kunnen M. Tophoffs De falende stad (1965) en Leeg te aanvaarden (1966) als Nederlandse antiromans gelden, zoals bijv. ook Het boek Alfa (1963), Orchis Militaris (1968) en Exit (1971) van I. Michiels. Deze romans vertonen de invloed van de nouveau roman.
********Term uit de literaire kritiek waarmee doorgaans het type literatuuropvatting wordt aangeduid dat gekenmerkt wordt door lege vormendienst, pedanterie, haarkloverij en kleingeestige spitsvondigheid. De byzantijnse letterkunde (330-1453) had oorspronkelijk de navolging van de Griekse traditie als voornaamste kenmerk. Hierbij traden veelal gecompliceerde vormen op die een beroep doen op de kennis van de lezer, met positieve en negatieve kanten.\nNaar aanleiding van het deels geleerde, deels verstarde karakter van deze letterkunde merkt Vestdijk in zijn opstel ‘Hedendaags byzantinisme’ op: ‘het symbool is het sleutelbegrip van het Byzantinisme, in gunstige als ongunstige zin’. Volgens hem botsen hierbij ‘onbeholpen primitiviteit en kunstmatig raffinement’ op elkaar zoals dat in de periode van de byzantijnse letterkunde ook het geval zou zijn geweest. Kenmerkend acht hij ook het optreden van ‘desintegrerende en nivellerende’ elementen.
********Term uit de literaire kritiek, bekend geworden door S.T. Coleridge (1772-1834), waarmee wordt aangegeven dat ideeën of voorstellingen elkaar intuïtief kunnen oproepen in het bewustzijn. Vaak gaat het daarbij om woorden of woordgroepen die dat verband bereiken door formele of semantische (deel)overeenkomsten. Zo kan een deelvoorstelling een geheel oproepen, zoals in de stijlfiguur van het pars pro toto. Een zintuigelijke waarneming kan verbonden worden met iets uit het verleden. Daarbij kan men denken aan het madeleine koekje van Marcel Proust in zijn roman À la recherche du temps perdu (1913-1927) waaraan een hele reeks associaties wordt gehecht.\nIn al deze gevallen krijgt een woord of tekstgedeelte een connotatieve (connotatie) meerwaarde, hetzij door de auteur expliciet bewerkstelligd, hetzij door de lezer (bijv. door invulling van een open plek) alszodanig gerecipieerd. Dergelijke associaties ontstaan doorgaans  door de suggestieve werking van de tekst. \nSommige auteurs beoogden vanuit hun poëticale opvattingen de associatieve werking van hun teksten. Het experiment van het cadavre exquis behoort tot het poëticaal programma van het surrealisme en van de Vijftigers. Ook voor een verschijnsel als de stream of consciousness zijn associatieve vormen essentieel. Diverse stilistica doen een beroep op het associatieve vermogen van de lezer, zoals de contaminatie, de synesthesie en allerlei vormen van beeldspraak. Sommige literatuurbeschouwers zijn zelfs van mening dat bijna alle literatuur en met name poëzie een beroep doet op onze associatieve vermogens.
********Term uit de literatuurwetenschap voor die discipline die zich bezighoudt met de analyse van de literaire vormgeving van een tekst voor zover die de klank betreft. Vooral ritme en rijm, met name in poëzie, zijn daarbij het object van onderzoek. De opvatting wint veld dat klankanalyse slechts zinvol is wanneer deze wordt uitgevoerd op basis van de bestudering van het syntactisch-semantische niveau en van het stilistische (stijl) niveau van de desbetreffende tekst.\nDe analyse van het rijm en die van het ritme stellen elk hun eigen eisen. Bij die van het rijm is het vaak moeilijk vast te stellen of overeenkomst in timbre tussen twee woorden nog binnen de auditieve of perceptieve fonetiek valt en of er in zo'n geval nog wel gesproken kan worden van een poëtisch signaal, juist daar waar de betrokken woorden verder van elkaar verwijderd staan in de tekst dan twee of drie regels. Zo liggen er zes (tamelijk lange) regels tussen de rijmvrager ‘voelen’ en de rijmgever ‘spoelen’ in de volgende twee verzen uit ‘Zomerregenlied’ van P. van Ostaijen:\nLust van te gaan en de regendruppels sterven te voelen [...]\nWant zoals de watren van de regen wegspoelen\n(P. van Ostaijen, VW Poëzie, dl. 1, 1979, p. 90).\nGebruik van gegevens uit de auteurspoëtica en uit de literaire conventie biedt soms mogelijkheden voor een plausibele interpretatie.\nBij de analyse van het ritme doen zich nogal eens problemen voor ten aanzien van de vraag of een vers metrisch (metrum) is of niet. Men zoekt dan vaak houvast in het woordaccent, waarover het woordenboek (uiteraard alleen bij meersyllabige woorden) uitsluitsel geeft. Zo is de prominentieverhouding (de verhouding tussen de syllaben gelet op het accent) van de syllaben van het woord ‘witte’ respectievelijk heffing en daling: wīttě. Maar geplaatst in de context van een zin of regel zou de accentverhouding wel eens anders kunnen zijn. Men zie bij voorbeeld de regel\nHět līcht, Gōds wīttě līcht, brēekt zĭch ĭn klēurěn\n(M. Nijhoff, VG, 1974, p. 10)\nHierbij zou de lezer die op grond van semantisch-syntactische analyse het woord ‘Gods’ sterk accentueert, tot de volgende ritmische notatie zou kunnen komen: \nHet līcht, Gōds witte līcht, brēekt zich in klēuren \nmet het gevolg dat van het linguïstische accent (ontleend aan het woordenboek) op de eerste syllabe van ‘witte’ niets meer over is gebleven.\nOm vast te stellen of een regel of een gedicht een metrisch patroon (of een combinatie van metrische patronen, zoals bij polymetrie) als grondslag heeft, kan men gebruik maken van de statistische methode zoals toegepast door Braakhuis (1962).\nOok bij de analyse en interpretatie van het ritme zal men vaak zijn voordeel kunnen doen met gegevens uit de literaire context: dichtbundel en oeuvre van de auteur, poëticale opvattingen van tijdgenoten en kenmerken van de literair-historische stroming en periode-1.
********Term uit de literatuurwetenschap voor het geheel van literaire opvattingen van een schrijver. Men maakt, in navolging van A.L. Sötemann, een onderscheid tussen tekstinterne uitspraken (in de creatieve praktijk van poëzie, proza, drama...) en tekstexterne (in beschouwende essays, kritiek, correspondentie, interviews...). Voor beide genoemde soorten uitspraken maakt men veelal weer een onderscheid in impliciete en expliciet uitgedrukte opvattingen. Er is daarbij discussie over de vraag in hoeverre een literatuuropvatting een denkbeeld is van een auteur dan wel de beschrijving van zo’n denkbeeld.
********Term uit de muzikale en literaire genreleer voor de aanduiding van een tekst (meestal een gedicht) die doorgaans bedoeld is om gezongen te worden met of zonder instrumentale begeleiding. Het behoort tot het terrein van de zang. Gelet op de ontstaanssituatie en de gebruikswijze maakt men onderscheid tussen volkslied-1 en cultuurlied. Inhoudelijk kan er onderscheid gemaakt worden tussen geestelijk en wereldlijk lied en binnen die beide categorieën worden weer tal van subgenres onderscheiden, zoals klaaglied (elegie), historielied, kinderlied, loflied (lofdicht), kerklied, Marialied, souterliedekens, e.a..\nNaar de structuur onderscheidt men strofen- of coupletliederen (elke strofe dezelfde melodie), doorgecomponeerde liederen (elke strofe een eigen melodie) en mengvormen. Een liedtekst kan op een bestaande melodie worden geschreven (contrafact), zoals bij sommige kerkliederen het geval is, maar het komt ook voor bij wereldlijke liederen (bijv. bij die van G.A. Bredero). Daarentegen kan een liedtekst ook later door een componist van een melodie worden voorzien, zoals de romantische liederen van Schumann op teksten van Eichendorff.\nSoms wordt de term ‘lied’ toegepast op teksten waarvan het niet de bedoeling is dat ze worden gezongen. Vooral sinds de romantiek, wanneer een sterke toenadering van muziek en poëzie ontstaat, duidt men er vaak een sterk lyrische (lyriek) tekst mee aan. Voorbeelden van dit gebruik van de term kan men vinden bij Blake (Songs of innocence, 1789), bij Van Eeden (Ellen, een lied van smart, 1891), bij Boutens (Vergeten liedjes, 1909) en bij Paul van Ostaijen (in Het sienjaal, 1918).\nUit de middeleeuwen zijn tal van liedvormen overgeleverd, waarbij we moeten bedenken dat wat daarvan werd opgetekend slechts het topje van de ijsberg is, omdat het merendeel van de middeleeuwse liederen tot de orale literatuur gerekend moet worden. Tot de wereldlijke liederen behoren o.m. het meilied, het minnelied-2 of liefdeslied, de tafel- en drinkliederen (het banck-dicht), het danslied, het wachterlied en het historielied. Daarnaast zijn er liederen in omloop geweest met een gelegenheidskarakter, zoals liederen naar aanleiding van een overwinning of een gesloten vrede en ter gelegenheid van een huwelijk, de geboorte of het overlijden van dierbare of hooggeplaatste personen. Ook bij de rederijkers waren liederen zeer populair, zoals het factielied, dat ook als straatlied werd gezongen. Daarnaast zijn er de talrijke balladen (ballade-2) en refreinen (refrein-2). Tot de geestelijke liederen behoren het schriftuurlijk liedeken, de souterliedekens en, specifieker, het Marialied. Er zijn zes bladen met liederen overgeleverd die in de Leidse Universiteitsbibliotheek berusten en die zijn voorzien van de muzieknotatie (ca. 1400). Verwant met deze hoofse minnelyriek (minnelied-1) zijn de liederen die verzameld zijn in het Haagse liederenhandschrift, dat eveneens rond 1400 is ontstaan. Een andere belangrijke bron voor het middelnederlandse lied is het zgn. Antwerps liedboeck, dat onder de titel Een schoon liedekens-boeck in 1544 in Antwerpen werd gedrukt. Hierin zijn balladen, volksliederen, drinkliederen en historieliederen verzameld.\nIn de renaissance komt er naast het vele oude dat zich slechts heel geleidelijk wijzigt, een categorie nieuwe liederen, die zich uitdrukkelijk richt op de jeugd. Deze nieuwe liederen zijn, in navolging van het eerste in dit soort, Den nieuwen Lust-hof (1602), gebundeld in talrijke, fraai uitgevoerde liedboeken. Het zijn vooral liefdesliederen, voorzien van een melodie-aanduiding (‘voys’, ‘wijs’ of ‘stemme’ genoemd), maar zonder muzieknotatie. Aan het wereldlijke cultuurlied hebben vrijwel alle grote 17e-eeuwse dichters hun bijdrage geleverd. Aanvankelijk publiceerden ze veelal anoniem of onder hun zinspreuk in de liedboeken. Vervolgens bundelden ze hun liederen, zoals bijv. Bredero (1585-1618), Starter (1593-1626) en Hooft (1581-1647). Huygens (1596-1687), behalve dichter ook componist, dichtte en componeerde wereldlijke en geestelijke liederen, de Pathodia sacra et profana (1647). Hij wierp zich met zijn Gebruyck of ongebruyck van ’t orgel in de kercken der Vereenighde Nederlanden (1641) in de strijd over de al of niet door orgelspel begeleide kerkzang. Andere bekende dichters van geestelijke liederen zijn Revius (1586-1658), Camphuysen (1586-1627), De Decker (1609-1666) en Luyken 1649-1712). Psalmberijmingen zijn er in de periode van de Nederlandse renaissance te over: Camphuysen, De Decker, Revius, Westerbaen (1599-1670), Hooft en anderen hebben er vervaardigd. Het strijdlied komt in de vorm van geuzenlied voor zolang de opstand tegen Spanje duurt. Onder de andere categorieën gelegenheidsgedichten zullen er zeker ook geweest zijn in de vorm van liederen (veel poëzie heeft als titel: ‘sangh’, ‘liedeken’ of ‘liedt’) die gezongen konden worden op bruiloften en partijen, onderweg in de trekschuit of op het Muiderslot. Vondel is van belang voor het politieke lied. In de in de 17de eeuw opkomende muziekherbergen zal zeker ook gezongen zijn, evenals op het toneel, vooral sinds de oprichting van de Musyck-kamer door Jan Harmensz. Krul (1601-1646) in 1634.\nVanaf omstreeks 1800 komt er verbetering in de bestudering en de productie van Nederlandstalige liederen. Nadat Hoffmann von Fallersleben, Le Jeune en J.F. Willems het oudere liederenbezit hadden herontdekt, gingen Beets, Heije en Alberdingk Thijm oude liederen van vóór de 17de eeuw bewerken in de geest van de opvattingen van D.J. van Lennep, die stelde dat men na het grondig verzamelen van historische gegevens met verbeelding hierop dient voort te bouwen. Heije leverde daarnaast vertalingen van tamelijk recente buitenlandse liederen en vervolgens schreef hij veel originele liederen, getoonzet door J.B. van Bree, Johannes Verhulst, J.J. Viotta, J.W. Wilms e.a. (‘Zie de maan schijnt door de boomen’, ‘Een karretjen langs de zandweg reed’ e.v.a.).\nIn Vlaanderen was Peter Benoit de schepper van een romantisch-nationalistische Vlaamse liedkunst, waarvan Emiel Hullebroeck, R. Veremans en A. Preud’homme belangrijke beoefenaren waren. Vermeldenswaard zijn voorts de liedteksten van G. Gezelle op muziek van L. Mortelmans en J. Ryelandt, en die van K. van de Woestijne op muziek van A. Meulemans.\nIn de 20ste eeuw is een grote verscheidenheid aan liederen ontstaan die ook een grote verscheidenheid aan terminologie heeft opgeleverd om de verschillende subgenres te benoemen. In de sfeer van het kunstlied en de klassieke muziek schreef de eerder genoemde Meulemans een cyclus liederen De hoovenier (1923). Diepenbrock zette teksten van Perk, Verwey en Van Deyssel op muziek. Later doet Reinbert de Leeuw hetzelfde met teksten van Hugo Claus.\nNieuw was het gebruik van liederen in het episch theater van Brecht, die gebruik maakte van muziek van Kurt Weil. Dit werkte door in het moderne Nederlandse theater. Onder invloed van de Amerikaanse jazz ontstonden in ons taalgebied tal van liederen (spiritual, song, ballads), maar vrijwel steeds gebruikte men daarvoor het Engels als voertaal. Groter was de invloed van het cabaret, dat veel, soms populaire, liederen heeft voortgebracht: chanson, levenslied, cabaretlied, spotlied e.a. Belangrijke cabaretdichters zijn J.L. Pisuisse, Dirk Witte, Alex de Haas, Annie M.G. Schmidt, Hans Verhagen, Michel van der Plas, Willem Wilmink.\nOok op het gebied van de popmuziek (popliteratuur) worden veel teksten in het Nederlands geschreven, bijv. door Bram Vermeulen, Herman Pieter de Boer, Doe Maar, e.a. Dat ook hier de grenzen tussen de verschillende subgenres vaak moeilijk te trekken zijn, blijkt bijv. uit de liederen van Ernst van Altena en Boudewijn de Groot, die zowel tot de popmuziek als tot het cabaret gerekend kunnen worden. Ook het onderscheid tussen smartlap en levenslied is niet altijd goed aan te geven. Sommige smartlappen hebben veel gemeen met het straatlied. \nDat ook in de 20ste eeuw de term ‘lied’ niet steeds ‘zangtekst’ impliceerde, blijkt uit de vele verzetsgedichten die in het Geuzenliedboek (1943) verzameld zijn. Lang niet al deze teksten konden gezongen worden en dat gold evenmin voor Lied der achttien dooden (1941) van Jan Campert.\n\n\n\n\n\n\n\nLiederen in het Gruuthuse-handschrift met muzieknotatie (14de eeuw). [bron: J. Deschamps, Middeleeuwse handschriften uit Europese en Amerikaanse bibliotheken (cat. 1970), pl. 40].
********Term uit de narratologie waarmee wordt aangegeven dat een in verhouding grotere spanne tijds wordt behandeld in een gering aantal pagina's of woorden. Anders geformuleerd: wanneer binnen de verhouding tussen vertelde tijd en verteltijd (verteltijd/vertelde tijd) in een verhaal de vertelde tijd omvangrijk is en de verteltijd gering, spreekt men van tijdverdichting (ook wel samenvattende presentatie, samenvatting, versnelling, tijdsuitsparing  of ‘Raffung’ genoemd, in tegenstelling tot ‘Dehnung’ of vertraging). In Van Deyssels Een liefde (1e druk, 1887) wordt in het befaamde 13de hoofdstuk een periode beschreven van enkele weken in juni in meer dan 100 pagina's. Het laatste, 14de  hoofdstuk, omvat anderhalve pagina en behandelt de periode van eind juni tot april van het volgende jaar. Dit laatste hoofdstuk vertoont dus duidelijk een versnelling of tijdverdichting. Daaruit blijkt overigens dat de mate van verdichting afhankelijk is van de context.\nIn het algemeen neemt men aan dat de relatie tussen verteltijd en vertelde tijd iets laat zien van het belang van bepaalde verhaaldelen. Delen met een sterke tijdverdichting dicht men dan een geringer belang toe dan fragmenten waarin minder wordt samengevat, maar door sommigen wordt dit aanvechtbaar geacht.
********Term uit de oorkondeleer en archivistiek voor een in plechtige vorm opgestelde akte-1. De opbouw van een oorkonde verloopt via het zgn. protocol met de namen van de oorkonder en die van degene voor wie het stuk bestemd is en een groetformule, via de dispositio (de uiteenzetting van de motieven voor de juridische beslissing) naar het zgn. eschatocol, de eindformule met de getuigen en de datering. De uiterlijke kenmerken (oorkondeschrift, zegel e.d.) worden bepaald door de kanselarij waar de oorkonde vervaardigd is.\n\n\n\n\n\n\n\nOorkonde van Filips van Bourgondië voor het Leidse klooster Mariënpoel (afschrift uit de 16de eeuw). [bron: A.Th. Bouwman e.a., Stad van boeken. Handschrift en druk in Leiden (2008), p. 84]
********Term uit de paleografie en codicologie voor een speciaal teken, doorgaans ter structurering van de tekst. In middeleeuwse handschriften (codex) komen twee soorten semi-paragraaftekens voor. De eerste treft men aan in de epische teksten Ferguut, Walewein en de Roman van Heinric en Margriete van Limborch. Ze zijn niet geplaatst door de kopiist en ook niet door een rubricator (rubricatie), maar door een (voor)lezer-gebruiker. Er is derhalve geen representant. Bovendien zijn ze met zwarte inkt gezet. De tweede soort is wel gerubriceerd. Deze treft men vooral aan in devote traktaten, waar ze een structurerende functie hebben vergelijkbaar met die van een gewoon paragraafteken, zij het dat ze ‘onder’structureren.\n\n\n\n\n\n\n\nSemi-paragraafteken in Maerlants Spiegel Historiael (13de eeuw), genummerd 6. [bron: D. Hogenelst & F. van Oostrom, Handgeschreven wereld (1995), p. 30].
********Term uit de paleografie voor de pre-Karolingische schriftvormen die tot de 11de eeuw op keizerlijke en koninklijke kanselarijen gebruikt werden voor het schrijven van oorkonden. Deze bijzonder smal gevormde letters staan bekend als Merovingische cursief of diplomatische minuskel en ze worden verder gekenmerkt door buitensporig verlengde stokken en schachten. De diverse varianten van het oorkondeschrift worden in de loop van de 10de eeuw verdrongen door de Karolingische minuskel.\n\n\n\n\n\n\n\nVoorbeeld van oorkondeschrift. [bron: J.L. van der Gouw, Oud schrift in Nederland (1980), p. 87].
********Term uit de paleografie voor een schrifttype dat gekenmerkt wordt door losse, niet aaneengeschreven letters, een enkele ligatuur daargelaten. Staand schrift is sierschrift
********Term uit de paleografie voor een speciaal soort verbinding tussen twee letters (ligatuur) die geldt als een formeel kenmerk van de littera textualis. Daar waar de ronde letterdelen van twee elkaar opvolgende letters elkaar raken, is een speciale oplossing gevonden om de schrijfsnelheid te vergroten. Het afsluitende ronde letterdeel van de eerste letter (b, ronde d, h, o, p, v) is gecombineerd uitgevoerd met het beginnende ronde letterdeel van de tweede letter (c, d, e, g, o). Voorlopers van de rondboogverbinding zijn pp en bb, die al in de 12de eeuw werden gebruikt. Deze combinaties zijn eigenlijk geen echte rondboogverbindingen omdat een recht en een rond letterdeel met elkaar verbonden zijn.\n\n\n\n\n\n\n\nVoorbeelden van rondboogverbindingen. [[bron: B. Engelhart & J.W. Klein, 50 eeuwen schrift (1988), p. 161].
********Term uit de papiermakerij (ook: filigraan of filigram < Lat. filum = draad
********Term uit de papiermakerij voor de heel dicht bij elkaar tussen de korte zijden van het vel lopende lijnen die men kan zien als men het papier tegen het licht houdt. De loodrecht daarop staande lijnen die ca. 2,5 cm van elkaar verwijderd zijn, heten kettinglijnen. Water- en kettinglijnen, evenals trouwens het watermerk, ontstaan in het papier door de afdruk in de papierpulp van de draden waarmee de zeef (schepraam) gevlochten is. Daarom worden ze ook wel draadlijnen genoemd.\n\n\n\n\n\n\n\nPapierzeef met horizontaal waterlijnen en verticaal de kettinglijnen. [bron: Ph. Gaskell, A new introduction to bibliography (1972), p. 58].
********Term uit de papiermakerij voor de op een afstand van ca. 2,5 cm evenwijdig van elkaar tussen de lange zijden van het vel lopende lijnen die zichtbaar zijn als men het papier tegen het licht houdt. De loodrecht daarop staande lijnen die heel dicht bij elkaar lopen, heten waterlijnen. Ketting- en waterlijnen, evenals het watermerk, ontstaan in het papier door de afdruk in de papierpulp van de draden waarmee de zeef gevlochten is. De richting waarin de kettinglijnen lopen is medebepalend voor de vaststelling van het bibliografisch formaat van een boek: verticaal bij folio-1, horizontaal bij kwarto, verticaal bij octavo, horizontaal bij normaal duodecimo enz.\n\n\n\n\n\n\n\nDe onzichtbare waterlijnen lopen horizontaal door het papier, de duidelijk zichtbare kettinglijnen verticaal. [bron: M. Mathijsen, Naar de letter (1995), p. 180]
********Term uit de papiermakerij voor handgeschept papier van plano-formaat met de afmetingen van de schepbak. Op het ongevouwen vel worden in de drukkerij de schoondruk en de weerdruk aangebracht met de binnenvorm en buitenvorm, waarna het vel tot een katern van het gewenste bibliografisch formaat wordt gevouwen. De bibliograaf kan proberen om vanuit een gebonden exemplaar-1 van een boek de afmetingen van het ongevouwen vel te reconstrueren. Samen met de bijzonderheden van het watermerk en de afstanden tussen de kettinglijnen en waterlijnen kunnen deze gegevens leiden tot identificatie van de papiermolen en nomenclatuur van het desbetreffende papier. De meest gebruikte papiermaten zijn pot, demy en royal. Ter reconstructie worden de hoogte en breedte van een blad-2 gemeten en vermeerderd met 0,5 à 1 cm of 1 à 2 cm voor respectievelijk een klein of een groot formaat boek in verband met het wegsnijden van de gekartelde rand door de binder. Die uitkomsten moeten met verschillende factoren vermenigvuldigd worden al naar gelang het bibliografisch formaat, bijv. bij folio-1 de breedte met 2, bij kwarto lengte én breedte met 2, bij octavo de lengte met 2 en de breedte met 4 enz.
********Term uit de poëziekritiek voor die poëzie waarin de dichter ernaar streeft alles wat niet tot het wezen van de poëzie behoort daaruit te weren. In de praktijk leidt dit tot poëzie waarin taal niet gebruikt wordt vanwege de referentiële functie, maar een eigensoortige (poëticale) functie krijgt toegewezen. In principe behoort absolute poëzie binnen deze opvatting tot de hoogste vorm van poëzie.\nHet streven naar absolute poëzie is afkomstig uit de romantische speurtocht naar het ‘wezen’ van de poëzie. Zo werd het als een oneigenlijk element ervaren dat poëzie iets vertelt. Betekenis moet worden uitgedrukt door de poëtische vormgeving, en om het absolute te bereiken gingen dichters al spoedig gebruik maken van symbolen die dat moeilijk vaststelbare ‘wezen’ van de poëzie zo min mogelijk aantastten. Zo vindt men de duidelijkste vertegenwoordigers van de absolute poëzie in het symbolisme met auteurs als Baudelaire en Mallarmé. Er zijn raakpunten van deze poëzie met de poésie pure. Een Nederlands gedicht dat kenmerken van de absolute poëzie vertoont, is ‘Staren door het raam’ van J.H. Leopold (Verzamelde verzen, dl. 1, 1982, p. 64).
********Term uit de poëziekritiek voor het soort poëzie waarin de nadruk ligt op de klank en de visuele (vaak grafische) vormgeving, met achterstelling van de betekenis van de gebruikte woorden en de grammaticaliteit van de woordverbindingen. Abstracte poëzie sluit aan bij de abstracte of non-figuratieve beeldende kunst. Ze vindt haar oorsprong in het volkslied-1 en kinderlied (aftelrijmpje bijv.) met hun betekenisloze woordverbindingen (‘Iene, miene, mutte / tien pond grutten’). Het merkwaardige van de aanduiding ‘abstract’ is dat ze juist verwijst naar zulke concrete ervaringen als geluid en beeld. Er is dan ook een duidelijke relatie met de concrete poëzie. Na de Eerste Wereldoorlog werd veel abstracte poëzie geschreven door dadaïsten en futuristen als Hans Arp, Kurt Schwitters en de Nederlandse dichters I.K. Bonset en Paul van Ostaijen. Een goed voorbeeld van een abstract gedicht is ‘Ruiter’ uit de serie ‘Soldaten’ (1916) van I.K. Bonset (Nieuwe woordbeeldingen, ed. Schippers, 1975, p. 81).\nOok de experimentele poëzie van de Vijftigers vertoont trekken van deze abstracte poëzie, vooral waar het de nadruk op klank en visuele vormgeving van hun poëzie betreft.\nWaar het abstracte gedicht vooral op muzikaliteit van de taal gericht is, ontstaat een vorm van poëzie die men gewoonlijk aanduidt met de term poésie pure. Men spreekt ook wel van abstracte poëzie wanneer de betekenis van het gedicht uitgedrukt wordt in symbolen, zoals in de absolute poëzie.
********Term uit de prosodie als algemene aanduiding voor die vormen van klankexpressie die, minder duidelijk dan de onomatopee (klanknabootsing), door middel van klank een handeling of gevoel uitbeelden of suggereren. Sommigen gebruiken de term voor de schildering van beweging, zoals in ‘flikkeren’ of ‘slingeren’, waarbij de verklaringen voor de basis waarop het schilderend karakter van zulke woorden berust, zeer uiteenlopend zijn. Voor anderen is klankschildering synoniem met klanksymboliek: weergave van niet nauwkeurig te omschrijven begrippen en kwaliteiten als kleinheid, lichtheid e.a., maar ook weergave van gevoelens of stemmingen.\nKlankschildering kan men vinden op het vlak van het rijm maar ook op dat van het ritme. Een combinatie van beide vindt men, blijkens klankanalyse, bijv. in het gedicht ‘Uitvaart’ van Bilderdijk, waarin het ritme de statige treurmars uitbeeldt en het rijm de ‘sombere’ klank van de ‘trom’ weergeeft: \nBefloersde trom \nNoch rouwgebrom \nGa rommlende om\n(M.J.G. de Jong & W. Zaal, Bilderdijk. Een overzicht van zijn leven en een keuze uit zijn werken, 1960, p. 198)\nSynoniem: klankplastiek.
********Term uit de prosodie die een onbeklemtoonde syllabe aanduidt. De daling, ook wel thesis (Gr.) of breve (Lat.) genoemd, wordt meestal aangegeven met het teken ˇ. Van het woord ‘lopen’ is de tweede syllable een daling. Het tegenovergestelde van een daling is een heffing of arsis. In de volgende regel zijn de even syllaben dalingen:\nDit ĭs ’t/ sprookjě/ van děn/ dooděn [...]\n(M. Nijhoff, VG, 19744, p. 95).\nMen spreekt in dit geval van een dalend metrum.
********Term uit de prosodie die eigenlijk een contradictie bevat. Immers, kenmerkend voor metrum is een vast schema en dus geen vrijheid. Men zou echter een verschijnsel als antimetrie, als vrije toepassing van een bepaald metrisch patroon, vrij metrum kunnen noemen. De term is waarschijnlijk ontstaan naar aanleiding van vrij ritme. 
********Term uit de prosodie op het gebied van het rijm ter aanduiding van die vorm van alliteratie die bestaat uit herhaling van medeklinkers aan het begin van opeenvolgende of dicht bij elkaar staande woorden, bijv.\nEen schelle schicht schoot schichtig uit den hoogen\n(J. Perk, ‘Sanctissima virgo’ in Gedichten, ed. Stuiveling, 1958, p. 78).\nSommigen beschouwen beginrijm als synoniem van alliteratie. 
********Term uit de prosodie ter aanduiding in algemene zin van klankherhaling in de vorm van rijm, hetzij dicht op elkaar (zoals bij de diverse rijmschema’s), hetzij verder uiteengeplaatst (zoals bij het refrein-1 en vooral het rondeel). Een bijzondere vorm van het gebruik van de term ‘echo’ betreft die poëtische constructie waarbij een regel of woord gevolgd wordt door herhaling van de laatste syllaben ervan, zoals in ‘Woud vermolmen olmen’ (P. van Ostaijen, VW, Poezie, dl. 2, l979, p. l58). Een hieraan verwant gebruik van het verschijnsel echorijm treedt op in het echodicht.
********Term uit de prosodie ter aanduiding van dat type rijm waarbij rijmvrager en rijmgever zich binnen een en dezelfde versregel bevinden, bijv.:\nMaar als ik opkeek van mijn boek,\n\nDoken er spoken uit een hoek\n(M. Nijhoff, VG, 19744, p. 70)\nBinnenrijm als verstechnisch basisprincipe vinden we in de oudste Middelnederlandse vertalingen en bewerkingen van het Oudfranse chanson de geste, Aiol, Renout van Montalbaen, en Het Roelantslied (ca. 1200), bijv.:\nDoe sprac die bisscop Tulpijn: ‘God moet u ghenadich sijn.’\nEnde stont op altehant ende nam den Olifant.\n(Het Roelantslied, ed. Van Dijk, 1981, p. 395)\nDeze manier van versificeren wordt verdrongen door het aan de Oudfranse ridderroman ontleende eindrijm.\nBinnenrijm als waarde toevoegend vormgevingskenmerk van in eindrijm geschreven teksten vindt men vanaf de rederijkersliteratuur, bijv.:\nEen gaey, wel fraey, nisch, frisch joncwijveken\nghewrocht, gecnocht, wel gent int lijveken\nquam laesten, met haesten, ghegaen om wijn\n(De gedichten van Anthonis de Roovere, ed. Mak, 1955, p. 399).\nEen speciale vorm van binnenrijm is het cesuurrijm, waarbij het rijm op een bepaalde plaats staat, namelijk tussen twee versvoeten.
********Term uit de prosodie ter aanduiding van die vorm van rijm, ook wel kettingrijm genoemd, waarbij de slotklanken van een regel fungeren als rijmvrager en de beginklanken van de direct daarop volgende regel als rijmgever, zoals het geval is met de woorden 'sparen' en 'jaren' in:\nHeer Schimmelpenninck weet van sparen:\njaren at hij boter, vleesch noch visch!\n(G. Gezelle, Verzameld dichtwerk, dl. 3, 1981, p. 281) 
********Term uit de prosodie ter aanduiding van een bepaalde vorm van antimetrie. Volgens de theorie van Stuiveling, die de versvoet als uitgangspunt neemt, zijn er twee gevallen van accentverschuiving. Uitgaande van de jambe onderscheidt hij accentverschuiving naar voren en accentverschuiving naar achteren. Men kan zich afvragen of deze onderscheiding van belang is voor de tekstinterpretatie. Het lijkt aanbevelenswaard zich te beperken tot het begrip antimetrie, omdat dit zich leent voor beschrijving van datgene wat de doorsnee luisteraar, die een gesproken tekst hoort en verwerkt, bewust ervaart. Nadere verfijningen in de prominentieverhoudingen kunnen alleen in het fonetisch laboratorium deugdelijk geregistreerd worden.
********Term uit de prosodie voor dat ritme dat - in tegenstelling tot het prozaritme – op specifieke wijze voorkomt en functioneert in poëzie. Aard en werking van het versritme hangen nauw samen met de mogelijkheden die de versregel (vers-1) - op zichzelf beschouwd en gezien het verband met de context - heeft. De belangrijkste vormen waarin het versritme kan voorkomen zijn die van het vrij vers-1 en van het metrisch (metrum) vers. Het versritme kenmerkt zich meestal door een bepaalde spanningsverhouding, enerzijds tussen het zinsritme en de versregel, anderzijds tussen het metrisch patroon en het zinspatroon (woord- en zinsaccent). Een specifieke vorm van deze spanningsverhouding treft men aan in het contrapunt-2.
********Term uit de prosodie voor de herhaling van de van verwante klinkers of medeklinkers. Dit gebeurt via rijmvrager en rijmgever. Het verschijnsel behoort (in tegenstelling tot dat andere deel van het terrein van de klank, het ritme), tot dat segment ervan dat gebaseerd is op de zogeheten ‘inherent elements of sound’ (R. Wellek & A. Warren): timbre (klankkleur). Bij rijm worden (combinaties van) klanken op zo korte afstand herhaald dat de terugkeer als signaal werkt. Dit signaal kan louter formeel of functioneel zijn.\nHoewel rijm, m.n. eindrijm, eeuwenlang een van de belangrijkste structuurmiddelen van het West-Europese gedicht is geweest (‘gebonden’ taal tegenover proza), kan het toch niet beschouwd worden als een wezenlijk vormelement van poëzie. De hele klassieke epische poëzie is rijmloos, evenals een aanzienlijk gedeelte van de niet-Europese poëzie. Ook onze eigen moderne dichters maken van het rijm globaal minder gebruik, dikwijls als reactie tegen de rijmelarij van sommige voorgangers of als verzet tegen wat zij al te zeer als een dwang (rijmdwang) aanvoelen. Daartoe worden dan soms dichterlijke vrijheid of rijmvrijheden te hulp geroepen.\nFORMEEL.\nDe rijmsoorten kunnen in verscheidene groepen worden ondergebracht.\nA. Volgens het aantal rijmende lettergrepen onderscheidt men:\n1. Mannelijk rijm of staand rijm: gelijkluidendheid van twee beklemtoonde eenlettergrepige woorden of woorddelen (op de beginconsonant(en) of de beginsemivocaal na). Bijv.  \nDan blies een jongen als een orgelpijp,\n\nDe klanken schudden in de lucht zo rijp\n\nAls jonge kersen [...]\n(H. Gorter, Mei, 1994, p. 7).\n2. Vrouwelijk rijm of slepend rijm: gelijkluidendheid van twee woorden of woorddelen (op de beginconsonant(en) of de beginsemivocaal na) die elk bestaan uit één beklemtoonde plus één onbeklemtoonde lettergreep. Bijv.\nIk heb zoo lang naar het portret gekeken\n\nDat de oogen glansden en haar mond ging spreken\n\n(M. Nijhoff, VG, 1995, p. 70).\n3. Glijdend rijm: gelijkluidendheid van twee woorden of woorddelen (op de beginconsonant(en) of de beginsemivocaal na) die elk bestaan uit een reeks van één beklemtoonde lettergreep en twee of meer onbeklemtoonde lettergrepen. Bijv.:\nnoch zullen zulke u hinderen,\ndie, gierig tot der dood, hun' minderen,\nverschalken [...]\n(G. Gezelle, Gedichten, ed. Laudy-Arnolds, z.j., p.121-122).\nIn het Duits wordt deze rijmsoort ook ‘reicher Reim’ genoemd. In het Frans spreekt men van ‘rime riche’ als de corresponderende eindklanken van de woorden ondersteund worden door een of meer voorafgaande klinkers of medeklinkers. Bijv. édit / crédit\nB. Naar de aard of de vorm van de klankovereenkomst onderscheidt men:\n1. Alliteratie of stafrijm: de gelijkheid van de beginmedeklinker(s) van twee of meer beklemtoonde lettergrepen of woorden binnen een uitdrukking, een prozazin of een vers-1. Soms spreekt men ook van alliteratie in het geval van gelijkheid van beklemtoonde beginklinkers. De alliteratie is erg gebruikelijk in vaste zegswijzen en in spreekwoorden (bijv. ' kant en klaar' , ' rust roest'). In het Oudgermaanse (vier)heffingsvers was het stafrijm een element van het vormprincipe: normaal allitereerden de eerste, tweede en derde of vierde heffing. Daarna werd het vrijer aangewend, maar in onbruik is het nooit geraakt. Zie de uitdrukking:\nDat is mosterd na de maaltijd.\n(K. ter Laan, Nederlandse spreekwoorden, spreuken en zegswijzen, 1956, p. 174)\n2. Volrijm: gelijkluidendheid van twee of meer woorden of woordgedeelten in de laatste beklemtoonde klinker en de daarop volgende medeklinker(s). Het kan op alle plaatsen in het vers voorkomen. De voorbeelden hierboven van mannelijk, vrouwelijk en glijdend rijm zijn alle volrijmen.\n3. Halfrijm, onvolledig rijm of embryonaal rijm. Men onderscheidt:\na) Assonantie of klinkerrijm: de beklemtoonde klinkers zijn dezelfde (Lat. ad-sonare = klinken naar iets toe, klinken in antwoord op, zoals de echo), terwijl de medeklinkers verschillen. Oudfranse en Spaanse dichters bijv. hanteerden de assonantie als een structuurelement. In de Middelnederlandse volksliederen was het gebruikelijk als eindrijm, maar in de renaissance werd het nagenoeg volledig verdrongen door het volrijm. Later werd er weer gebruik van gemaakt, zowel in proza als in poëzie
********Term uit de prosodie voor de kleinste meersyllabige metrische eenheid (metrum) in het vers-1 van klassieke oudheid en renaissance, en de daarvan afgeleide vormen. In Griekse en Latijnse verzen geschiedt die geleding op basis van de lengte (kwantitatief accent) der syllaben. Een versvoet bestaat daar uit één (soms twee) lange en één of twee korte lettergrepen. Verzen geschreven in de meeste niet-klassieke talen daarentegen worden gemeten op basis van de klemtoon (kwalitatief accent). In een dergelijke versvoet alterneren een sterk beklemtoonde en één of meer zwak- of onbeklemtoonde lettergrepen. Gewoonlijk wordt binnen een vers (zelfs in een heel gedicht) dezelfde versvoet een vast aantal keren herhaald. Variaties zijn echter mogelijk
********Term uit de prosodie voor de steeds in elk rijmpaar voorkomende klinker of tweeklank die het woordaccent heeft, zoals in kapot, verrot of buiten, sluiten. Zo'n stam kan worden voorafgegaan door één of meer medeklinkers, dan wel gevolgd door één of meer medeklinkers, zoals in boei-groei of soort-woord. Een voorbeeld is te vinden bij G. Gezelle:\n'k En heb vandage, o levensbronne,\ngeen eenen keer gezien u, zonne \n(Gedichten, [z.j.], p. 316)
********Term uit de prosodie voor die vorm van eindrijm (ook wel onderbroken rijm genoemd), die als rijmschema heeft abcb of abac, bijv.:\nIk zag je treden\nOver de blankte, \nWaar de weekte en de\nRijzige rankte [...]\n(M. Nijhoff, VG, 19766, p. 26)\nMen gebruikt hiervoor ook wel de term ‘weesrijm’ (weesrijm-2), welke aanduiding ook gehanteerd wordt voor een vorm van tekstverminking (weesrijm-1).
********Term uit de prosodie voor die vorm van eindrijm die als rijmschema heeft abab, cdcd, als in het volgende voorbeeld:\n\n\nWilhelmus van Nassouwe\nBen ik van Duitsen bloed
********Term uit de prosodie voor die vorm van eindrijm die als schema heeft: aaa, zoals in het volgende voorbeeld:\nEen mooie vrouw is langs me heen gegaan
********Term uit de prosodie voor die vorm van eindrijm die, optredend in een groepje van drie of meer versregels, telkens de laatste, kleinere regel van het groepje afsluit en zo het eind van elk groepje releveert. Bijv.:\nGod van de liefde, hoor mij aan:\nDe dood - ach - moge tot mij gaan\nHaastig lijk -\nMijn dagen heb ik slecht verdaan.\nMaar liefde doet mij ondergaan\nZeker lijk.\n(M. Nijhoff, VW, dl. 1, 19822, p. 22) \nSynoniemen: cauda, rime couée. 
********Term uit de prosodie voor die vorm van eindrijm waarbij rijmvrager en rijmgever een driesyllabige rijmklank hebben waarvan alleen de eerste syllabe beklemtoond (accent) is, bijv. (cursivering van ons):\nIk was als kind te ōuwělĭjk, \nIk was als man te vrōuwělĭjk.\n(M. Nijhoff, VG, 19766, p. 66) 
********Term uit de prosodie voor die vorm van eindrijm, ook wel embryonisch rijm of imperfect rijm genoemd, waarbij, anders dan bij gelijk rijm en volrijm, óf de klinkers rijmen: ‘man – nam’ (assonantie) óf de medeklinkers: ‘vis – vos’ (acconsonantie).
********Term uit de prosodie voor die vorm van rijm waarbij de gelijkluidendheid tussen rijmvrager en rijmgever betrekking heeft op de desbetreffende beklemtoonde klinker en de eventueel direct daaraan voorafgaande en/of daarop volgende medeklinker(s), zoals in:\nO zwijg, wie daar luidruchtig sprak,\nWant gij staat voor een hart dat brak.\n(M. Nijhoff, VW, dl. 1, 19822, p. 66).\nHier wordt de rijmklank ‘ak‘ voller door de voorafgaande medeklinker ‘r‘ en bovendien nog iets voller door de daaraan voorafgaande labiale medeklinkers ‘p’ en ‘b’.\nBehalve in een geval als dit (mannelijk rijm) kan volrijm ook voorkomen bij vrouwelijk rijm en bij glijdend rijm. Het verschijnsel is niet gebonden aan de categorie van het eindrijm, maar kan ook elders in het vers optreden.
********Term uit de prosodie voor die vorm van rijm waarbij een rijmvrager of rijmgever bestaat uit het eerste deel van een samengesteld woord, waarvan de rest van de samenstelling aan het begin van de eerstvolgende regel staat, bijv. (vet gedrukt door ons):\nDe sparren alle\nBloeiden toen wonder-\nWit bloesemend open.\nDe grond er onder\nWas van gevallen\nBloesems bedropen.\n(M. Nijhoff, VG, 19766, p. 26) 
********Term uit de prosodie voor die vorm van rijm waarbij het eind van een vers-1 fungeert als rijmvrager of rijmgever. Gedurende de middeleeuwen, de renaissance en het classicisme was eindrijm een algemene eis voor dichtwerk. Sinds de renaissance werd het altijd gecombineerd met metrisch (metrum) ritme. Wanneer eindrijm ontbreekt, spreekt men wel van blank vers.\nIn het volgende voorbeeld fungeert het regeleinde van vs. 2 als rijmvrager van dat van vs. 3, terwijl het eind van vs. 3 op zijn beurt enerzijds rijmgever is van dat van vs. 2 en anderzijds rijmvrager van het eind van vs. 5:\nElk maek' staet dat Morfeus zonder\nTrouwe is. goôn kleeft valscheit aen.\n'k Was eens vroeg te bedt gegaen
********Term uit de prosodie voor die vorm van rijm waarbij rijmvrager en rijmgever, voorkomend in verschillende regels, niet, zoals bij eindrijm, dienen ter afsluiting van de regels, maar geplaatst zijn midden in de regel, bijv.\nT en syn de Joden niet, Heer Jesu, die u cruysten,\nNoch die verradelijck u togen voort gericht,\nNoch die versmadelyck u spogen int gesicht,\nNoch die u knevelden, en stieten u vol puysten.\n(J. Revius, Overysselsche Sangen en Dichten, ed. Smit, dl. 1, 1930, p. 222)\nHet middenrijm lijkt op het binnenrijm doordat beide niet aan het eind van de regel optreden. Het verschil zit in de horizontale plaatsing van het binnenrijm tegenover de verticale van het middenrijm (in twee of meer regels, vaak op vergelijkbare plaats, zoals bij Revius (vs. 2-3) in de tweede, derde en vierde voet van de alexandrijn).
********Term uit de prosodie voor die vorm van ritme waarbij de golvende beweging een niet georganiseerd karakter heeft. Dit in tegenstelling tot het ritme met een metrisch (metrum) patroon. Menig vrij vers-1 en vrij vers-2 heeft een dergelijk ritme. Het fenomeen komt ook voor in ritmisch proza (bijv. het prozagedicht). 
********Term uit de prosodie voor een beklemtoonde syllabe (heffing) aan het eind van een versregel volgend op verzen met een onbeklemtoonde eindsyllabe, waardoor deze regel iets korter is dan de voorafgaande regels en daarom wel als staand of mannelijk regeleinde wordt aangeduid.\nVgl. de derde regel en de zesde regel van het volgende gedichtje van G. Gezelle:\n     Janneke,\n   mijn manneke,\nmijn hert- en hemeldief,\n      kander\n   wel een ander\nneen, geen ander! - zijn zoo lief?\n(G. Gezelle, Gedichten, Z.j., p. 106).\nMannelijk regeleinde komt alleen voor bij schema's met een dalend metrum.\nZie ook vrouwelijk regeleinde.
********Term uit de prosodie voor een bepaalde vorm van het ritmisch (ritme) verloop van de versregel (vers-1) die een  metrum heeft waarbij de versvoet  begint met een daling. Deze versvoeten zijn respectievelijk de jambe en de anapest.\nVeel voorkomende regels met een stijgend metrum zijn de alexandrijn en de vijfvoetige jambe. Maar ze kunnen ook korter zijn, eventueel afwisselend van lengte binnen een gedicht, bijv.:\nDě blōe/měn stāan/ ĭn ’t dōn/kěr bēd\nĂls pōr/cělēi/něn schēr/věn\n(M. Nijhoff, VW, dl. 1, 19822, p. 14)\nDit verschijnsel wordt ook wel stijgend ritme genoemd. Tegengesteld hieraan is het dalend metrum. 
********Term uit de prosodie voor een cesuur die - anders dan de mannelijke cesuur – valt na de tweede syllabe van de dactylus. Bij E.J. Potgieter vindt men zo’n pauze binnen de tweede dactylus:\nHāalde ĭk dě // klīnk ŏp: jě // zāt bĭj dě // schōuw \n(Verspreide en nagelaten Poëzy, dl. 2, 18963, p. 48).\nSommigen breiden de term uit tot elke cesuur (rust) die valt na een onbeklemtoonde syllabe in een metrisch (metrum) vers. 
********Term uit de prosodie voor een cesuur die valt na de eerste (beklemtoonde) syllabe van de dactylus (schematisch voorgesteld: -,ˇ ˇ), zoals bij de rust na ‘krijg’ in de passage ‘krijg, en de’:\nGīnds de ălvěr-//wōestěndě/ krījg, ěn dě//nīmměr věr-//zādĭgdě// blōeddōrst\n(J. Kinker, Gedichten, dl. 3, 1821, p. 87)\nIn tegenstelling tot de mannelijke cesuur valt bij de vrouwelijke cesuur de pauze na de tweede syllabe van de dactylus: - ˇ , ˇ.\nSommigen breiden de term uit tot elke cesuur die valt na een beklemtoonde syllabe in een metrisch (metrum) vers.
********Term uit de prosodie voor een isosyllabisch vers zonder metrisch (metrum) patroon, zoals men dat reeds kan aantreffen in de Alexanderlegende van Lambert le Tort (± 1170) en die van Alexandre de Bernai (± 1180). Later vindt men dit vers in de theorie en praktijk van de Franse renaissance. Het standaardtype is twaalfsyllabig, vervolgens overgenomen in de alexandrijn. Dat het niet-metrische isosyllabisch vers vooral in de Franse literatuur zo vaak voorkomt, hangt samen met het feit dat het verschil in prominentie van de lettergrepen in het Frans niet zo'n grote rol speelt, veel minder in ieder geval dan in sommige Germaanse talen.\nIn de loop van de 16de eeuw raken term en begrip ingeburgerd in de Nederlanden (Van der Noot, De Heere e.a.). Er komen dichtwerken met twaalfsyllabige regels, al dan niet met de Franse middenrust na de zesde syllabe. De rederijkerskamer Het Wit Lavendel eist in 1613 refereynen ‘op Fransche maet’. Al spoedig gaat men over tot het aanbrengen van een metrisch patroon, ten onrechte menend dat dit inherent is aan de originele Franse maat.\nAls vroeg voorbeeld van deze maat kunnen de beginregels gelden van het Middelnederlandse isosyllabische\nBi wilen plach ic t'eene tide\nEen toepat heymelic te liden.\n(J. Pollmann, Van tweeërlei minne, 1962, p. 81)\nVoorbeeld van een metrische (dus onechte) Franse maat is de vijfde strofe uit ‘Epitalameon’ (met zessyllabige regel) van Van der Noot:\nOp den dagh als de schoone\nThetis, fris van persoone, \nPelium troude reyn, \nWaren ooc all' de Goden\nNa louems goey gheboden, \nVergadert groot en cleyn.\n(ed. Smit, 1953, p. 7)\nVan der Noot was het gros van zijn tijdgenoten, inclusief Jan van Hout, in metrisch opzicht ver voor. Toch is ook Van Hout van groot belang geweest in de ontwikkeling van de Franse maat naar het metrische vers. Wat hem van anderen onderscheidt, is dat hij zijn opvattingen inzake de ware regellengte (isosyllabisch vers) in ruime kring, met name in de rederijkerskamers, bekend maakte. Een grote groep traditioneel ingestelde dichters liet hij kennis maken met nieuwe vormen en technieken in de poëzie, waaronder die van de Franse maat. \nAls een verre nagalm van de Franse maat zou men sommige verzen van H. Roland Holst-van der Schalk kunnen zien, omdat ze isosyllabisch zijn, maar niet metrisch.
********Term uit de prosodie voor een onbeklemtoonde syllabe (daling) aan het eind van een versregel waardoor deze regel iets langer is dan de voorafgaande regels van het gedicht en daarom wel als slepend regeleinde wordt aangeduid. Het verschijnsel komt nogal eens voor in teksten die het principe van het blank vers toepassen. Als voorbeeld kan het slot van de volgende claus van Prospero uit De storm (1e bedrijf, 2e toneel) van Shakespeare gelden:\nGij liegt, boosaardig ding! is Sycorax\nU weer ontgaan, de booze heks, door nijd\nEn ouderdom gebogen tot een hoepel?\n(Werken, vert. Burgersdijk, dl. 11, 1888, p. 325)\n Doordat de derde regel elf syllaben telt (tegenover de tien van de twee voorafgaande regels) benadrukt de extra onbeklemtoonde syllabe de afsluiting van het drietal, waardoor het als claus herkenbaar is. \nEen ander voorbeeld - vrouwelijk regeleinde in de verzen 1,2 en 5 - vindt men in de volgend regels van J.Keats:\nA thing of beauty is a joy for ever\nIts loveliness increases, it will never\nPass into nothingness, but stil will keep\nA bower quiet for us, and a sleep\nFull of sweet dreams, and health, ans quiet breathing. \n(M.H.  Abrams, A glossary of literary terms, 19885 , p. 104)\nVrouwelijk regeleinde komt uiteraard alleen voor bij schema’s met een stijgend metrum (met jambe of anapest). \nZie ook mannelijk regeleinde.
********Term uit de prosodie voor een rijmend vers-1 met een wisselend metrisch (metrum) patroon. Vaak wordt de context gekenmerkt door polymetrie, zoals in de volgende regels:\nEr staat / in mijn hart / een boompje / gegroeid,/\nDe wortels / zijn bloedig / rood,/\nMaar de bloe/sems zijn, / als het boom/pje bloeit,/\nSneeuwwit / langs de ten/gere loot./ \n(M. Nijhoff, VW, dl.1, 19822 p. 98)\nMen kan diverse ritmische motieven horen. Bijv.: jambe-anapest-amfibrachus-jambe (vs. 1)
********Term uit de prosodie voor een syntactische grens zoals die bijvoorbeeld visueel kan worden weergegeven door een punt (zware grens), komma (lichte grens), e.d. Naast deze algemene betekenis heeft het begrip soms ook een meer specifieke inhoud. Het gaat dan om een pauze die ontstaat doordat voor het gevoel van de lezer een of meer syllaben in een versregel van een metrisch (metrum) gedicht zijn weggelaten. De polymetrie wordt in dat geval door de lezer, die isochronie-1 wil ervaren, hersteld tot een uniform metrisch patroon doordat de lezer de opengevallen syllabeplekken opvult met rusten. In het volgende citaat van Nijhoff is dat in elke regel vanaf de beginsyllabe tweemaal een drieslag (vergelijkbaar met de dactylus). Waar de drieslag niet volledig in syllaben wordt gerealiseerd, vult de lezer zelf een rust in (aangegeven door x):\n\nErns-tig en / een-zaam x / staat\nTus-schen de / hol-ten x / van\nHe-mel en/ aar-de de / man\nDie x Gods / woor-den ver-/staat\n(M. Nijhoff, VW, dl. 1, 19822, p. 88).\nVeel kinderliedjes en aftelrijmpjes zijn op dit principe gebouwd. Vaak speelt daarbij op de achtergrond een melodietje of een muziekmaat mee. Bijv.: ‘In xxx / spin xx de / bocht x gaat x / in xxx’, waarbij 'In' de tijdsduur heeft van vier tellen, 'spin' drie tellen, 'bocht' en 'gaan' twee tellen, en 'in' weer vier.
********Term uit de prosodie voor een vers-1 waarin vier beklemtoonde lettergrepen (heffingen) voorkomen in afwisseling met een of meer dalingen. Het vierheffingsvers was gebruikelijk in de oudgermaanse poëzie
********Term uit de prosodie voor een vorm van rijm, ook wel identiek rijm, rijk rijm, of rime riche genoemd, waarbij  de rijmvrager volledig terugkeert in de rijmgever, al dan niet als homofoon. Bijv. (cursief gedrukt door ons):\nHetzelfde zijn op steeds dezelfde plaats.\n\nHoe komt wie vliegt ooit tot bedaren, \nen wie niet vliegt ooit van zijn plaats?\n(J.A. Emmens, Gedichten, 1974, p. 7)
********Term uit de prosodie voor een zodanige plaatsing van woorden die door rijm met elkaar verbonden zijn, dat de rijmvrager en de rijmgever aan het begin staan van elkaar opvolgende regels, zoals met driesyllabig rijm in:\nZo schrijft Paul van Ostaijen in het gedicht 'Music-Hall' de twee volgende verzen met gelijkluidende beginwoorden:\nLaat enkel gedurende kort getij\nHaat en nijd zegevieren.\n(Paul van Ostaijen, VW, Poëzie, II, p. 13)\nOf viersyllabig (om te beluisteren):\n\nEen logen bleek U 't lied van Mei,\n\nEen droom - de beê der Poëzij \n(P.A. de Genestet, CG, ed. Oort, 19122, p. 187). 
********Term uit de prosodie voor een  vorm van antimetrie waarbij een daling staat op de plaats van een heffing, d.w.z. het niet realiseren van een heffing in het metrisch schema (metrum).\nZo vindt men in het volgende fragment van G. Gezelle, geschreven in trocheïsch (trochee) metrum, in vs. 3 op de heffingsplaats van de tweede trochee ('lijzigste') een daling:\nĀls dĕ / zīelĕ / lūistĕrt\nsprēekt hĕt / āl ĕen / tāal dăt / lēeft,\n’t lījzĭg-/stĕ gě-/flūistěr\nōok ěen / tāal ěn / tēekěn / hēeft.\n (Gedichten, [z.j.], p. 105)\nDergelijke onderbetoningen komen vaak voor, evenals de tegenhanger ervan, de overbetoning, een heffing op een dalingsplaats. Blijkens lezersreacties is de stille heffing minder opvallend dan  de overbetoonde daling.
********Term uit de prosodie voor het ritmisch (ritme) verloop van het Oudgermaanse vers-1. Men vindt het volop in Middelnederlandse poëzie. Kenmerkend voor het heffingsvers, ook wel toppenvers of accentvers genoemd, is het feit dat het twee tot vier heffingen (vierheffingsvers) per regel bevat met een wisselend aantal dalingen daartussen, bijv.\nVānden cōninc ārture\nEs blēven mēnighe avontūre\nDie nēmmer mēe ne wērt bescrēven.\n(Roman van Walewein, ed. Van Es, dl. 1, 1957, p. 7)\nEr zijn enkele Middelnederlandse werken waarvan de beginregels volgens sommigen een overgang lijken te vormen van heffingsvers naar alternerend (alternering) vers. Zo kan men de volgende voorbeelden zelfs zuiver jambisch (jambe) noemen:\nEen vrāy histōrie ēnde wāer\nMach īc u tēllen hōorter nāer\nHet wās op ēenen āvonstōnde [...].\n(Karel ende Elegast, ed. Duinhoven, 1969, dl. 2, p. 4)\nHet is in deze context het vermelden waard dat de Kopenhaagse versie van Het Leven van Sinte Lutgart geheel in jamben geschreven is.
********Term uit de prosodie voor het verschijnsel, ook wel onderbetoonde heffing of stille heffing genoemd, waarbij een syllabe, voorkomend in een metrische (metrum) regel en staande op de plaats van een heffing, ervaren wordt als een daling.\nStuiveling, van wie de term afkomstig is, geeft als voorbeeld de zesde syllabe (‘op’) uit de jambische (jambe) regel van Kloos:\n\n\nNauw zicht/baar wie/gen op / een lich/te zucht\n(Stuiveling 1934, p. 17). \nHet verschijnsel veroorzaakt antimetrie, maar deze vorm van antimetrie wordt in de voordracht veel minder duidelijk als zodanig ervaren dan die vorm van antimetrie waarbij een heffing staat op een dalingsplaats (overbetoning). 
********Term uit de prosodie voor het metrisch verloop van een vers-1 waarvan het metrum gekenmerkt wordt door een versvoet die begint met een heffing, gevolgd door een of twee dalingen. Het betreft de versvoeten trochee en dactylus. Dit verloop wordt soms ook wel dalend ritme genoemd.\nVergelijk hiermee het stijgend metrum.
********Term uit de prosodie voor twee op elkaar rijmende woorden of woordgroepen (rijmvrager en rijmgever) of van twee op elkaar rijmende versregels.
********Term uit de prosodie waarmee die vorm van eindrijm (ook wel staand rijm genoemd) wordt aangeduid waarbij rijmvrager en rijmgever een eensyllabige rijmklank hebben, bijv. in het kinderrijmpje\nIn spin\nDe bocht gaat in.
********Term uit de prosodie waarmee die vorm van eindrijm wordt aangeduid die als rijmschema heeft a b b a, zoals bijv.:\nAlbert Verwey, ik had u mij gedacht,\nMet ernstige oogen en te groote handen\nKnutselend in uw kamer allerhande\nMaskers en speelgoed waar ge zelf om lacht. \n(M. Nijhoff, VG, 19744, p. 517)
********Term uit de prosodie waarmee die vorm van eindrijm wordt aangeduid die als rijmschema heeft abcabc, zoals in:\nDe wereld is te groot en oud voor dit\nSpel van het jonge hart, en het verdriet\nVan ’t avondgrauwen dringt onze oogen binnen -\nEn als ik straks naast haar bij ’t haardvuur zit,\nZie ’k door de vensters in een zwart gebied\nEn hoor den nachtwind gieren langs de tinnen. \n(M. Nijhoff, VW, dl. 1, 19822, p. 116)
********Term uit de prosodie waarmee die vorm van eindrijm wordt aangeduid die als schema heeft aabb, ccdd, enz.  Bijv. (cursivering van ons):\nAls een jong lied dat klinkt luid door lege hallen, \nZo is doorheen de Winter, de Lente getreden tot ons allen, \nDie waren in een eeuw\n\nGehuld, van witte sneeuw.\n\n(P. van Ostaijen, VW Poëzie, dl. 1, 19653, p. 22)\nGepaard rijm was gedurende de middeleeuwen de meest gebruikte rijmtechniek, zowel voor epische, didactische als dramatische werken. Zie ook couplet.
********Term uit de prosodie waarmee die vorm van rijm wordt aangeduid waarbij rijmvrager en rijmgever een tweesyllabige rijmklank hebben waarvan de eerste syllabe beklemtoond is, zoals in:\nNu loop ik langs de wegen\nHet hart met stille pijn doorregen\n(P. van Ostaijen, VW Poëzie, dl. 1, 1979, p. 78).\nSynoniem: slepend rijm.
********Term uit de prosodie waarmee G. Stuiveling een syllabe aanduidt die, voorkomend in een metrische (metrum) regel, staande op een dalingsplaats, ervaren wordt als een heffing. Vandaar ook de term 'overbetoonde daling'. Als voorbeelden geeft Stuiveling de eerste en de zevende syllabe van de vijfjambische (jambe) regel van Perk:\n\n\nKlinkt hel/der op/, gebeeld/ houwde/ sonnet/ten\n(G. Stuiveling 1934, p. 17). \nHet verschijnsel veroorzaakt antimetrie.\nVoor het tegenovergestelde verschijnsel gebruikt men de term onderbetoning.
********Term uit de psychoanalytische droomtheorie (Freud). Hij verwijst naar het metonymische proces (metonymie) waarbij een latent droomelement door een ander, ervan verwijderd element, in de manifeste droom wordt vervangen. Iemand droomt bijv. dat hij door een dashond in zijn been wordt gebeten. De dashond kan verklaard worden door het feit dat de man verliefd is op een meisje dat hij op straat zag wandelen met een dashond, maar met wie hij verder geen contact kon krijgen. Zie ook verdichting.\nDergelijke verschuivingen kunnen functioneren in metaforen of metonymen en de thematiek mede bepalen.
********Term uit de receptie-esthetica en de narratologie ter aanduiding van de (tekstinterne) persoon tot wie de vertellende instantie zich richt. Men kan hierbij denken aan de auctoriële vertelinstantie, waarbij de tekst zinnen bevat als ‘De lezer zal zich misschien over het voorafgaande verwonderd hebben’ (zoals te vinden in 19de-eeuwse historische romans). Onderzoek naar de expliciete lezer zou de leesverwachting van de auteur aan het licht kunnen brengen. 
********Term uit de receptie-esthetica voor de persoon (of groep van personen) die zich als werkelijke lezer interpreterend en evaluerend uitspreekt over een literaire tekst. De reële lezer is dus per definitie een andere persoon dan de onderzoeker, dit in tegenstelling tot het geval van de ideale lezer, waarbij de onderzoeker zelf ook lezer is. \nHet onderzoek naar de lezersreacties van die werkelijke lezer kan in tweeën worden verdeeld. Enerzijds is er het empirisch onderzoek naar leesreacties van levende personen die via bevraging (door enquêteringstechnieken) verkregen zijn. Anderzijds is er het onderzoek naar - onafhankelijk van de onderzoeker tot stand gekomen - schriftelijke reacties van lezers uit heden en verleden op literatuur (recensies, dagboeknotities e.a.).
********Term uit de receptie-esthetica voor een centraal begrip uit de theorie van H.R. Jauss. Het stoelt op de opvatting dat literatuurgeschiedenis niet langer moet worden gezien als een geschiedenis van teksten, maar van literaire gebeurtenissen. Deze spelen zich af in de lezer. Diens verwachtingshorizon wordt gevormd door het feit dat een tekst voor hem een gebeurtenis wordt wanneer hij deze vergelijkt met andere, reeds bekende, teksten.\nDe verwachtingshorizon is opgebouwd uit de volgende drie factoren: (a) de aan de lezer bekende normen van het genre waartoe de tekst behoort
********Term uit de receptie-esthetica voor een hypothetische lezer op tekstextern gebied. Deze is te beschouwen als degene die alles realiseert en waardeert wat de auteur (bewust en onbewust) in zijn kunstwerk tot stand heeft gebracht
********Term uit de receptie-esthetica. Open plek is de gangbare Nederlandse vertaling van de term ‘Leerstelle’ van Wolfgang Iser, die zich op zijn beurt had laten inspireren door het begrip ‘Unbestimmtheitsstellen’ (plekken van onbepaaldheid) van Roman Ingarden. Iser bedoelde hiermee het effect in een tekst, dat bepaalde voor de structuur van het verhaal relevante informatie niet of nauwelijks wordt meegedeeld. Het is aan de lezer om die informatie zelf in te vullen, waarmee de lezer dan zijn esthetische respons geeft waarvoor de onbepaaldheid, voortkomend uit de open plek, de fundamentele voorwaarde is. Aldus wordt de verbeelding van de lezer geactiveerd. Vandaar dat de ‘open plek’ geen manco in de tekst is, maar volgens Iser juist een belangrijk positief gegeven als schakel tussen tekst en lezer. Zie ook impliciete lezer.
********Term uit de rederijkersliteratuur voor een versvorm die gekenmerkt wordt door verdubbeling van de rijmklank aan het slot van de versregel, bijv.:\nEeuwelic moedt ghi int keitivigh beven sneven\nEnde in Ethnats fel vier, vul wraken blaken.\nMet hem, die der Roo zee toe ghescreven bleven\nWille u Jupiter een miserabel leven gheven:\nEnde nemmermeer dijns verdriets een slaken maken.\nAltoes moedt ghy naer bedruckte zaken haken:\nEn weedt, twy ic hu met zulcken excesse pesse, \nOm dat ick duer hu myn liefste princesse messe\n (Matthijs de Castelein, Const van rhetoriken, 1555, p. 223)\nEen vergelijkbaar effect heeft het echodicht.
********Term uit de retorica als laatste fase in de bewerking van de stof bij de rede(voering). Vandaar ook benaming voor de spreekoefening als onderdeel van de antieke retorica. 
********Term uit de retorica en de stijlleer voor die groep stijlfiguren die, anders dan de gedachtefiguren, een organisatie op syntactisch niveau als basis hebben. Dit is bijvoorbeeld het geval met inversie, asyndeton-1, ellips, prolepsis-1, zeugma, anakoloet en apokoinou. In ruimere zin rekent men ook stijlfiguren als apostrofe, correctio, praeteritio, litotes en zelfs hyperbool tot de woord- en zinfiguren. In dit laatste geval ziet men overlappingen met de categorie van de gedachtefiguren, terwijl men bij een stijlfiguur als de repetitio kan opmerken dat deze, als syntactisch gebonden stilisticum, tot de woord- en zinfiguren behoort, maar als voorbeeld van klankherhaling tot de klankfiguren dient te worden gerekend. De term woordfiguur (ook lexicale figuur) in de strikte zin betreft de speciale keuze van een woord zoals bij archaïsmen en neologismen.\nLatijnse verwante termen: figurae elocutionis, figurae verborum.
********Term uit de retorica en de stijlleer voor die groep van stijlfiguren, ook wel figurae sententiae genoemd, die, in tegenstelling tot de groep van de woord- en zinfiguren en klankfiguren, gekenmerkt worden door het feit dat de inhoud en presentatiewijze van gedachten domineren zonder dat de woordschikking en/of de klank daarbij een rol hoeven te spelen. Dit is bijv. het geval met de retorische vraag, de antithese en het verschijnsel ironie. Sommigen rekenen ook de beeldspraak tot de gedachtefiguren, terwijl anderen het figuurlijk taalgebruik onderbrengen bij het begrip troop-1.
********Term uit de retorica voor dat type redevoering waarin de didactiek (didactische literatuur) een belangrijke rol speelt. Nadat zich in de Klassieke Oudheid de pleitrede en de politieke rede (genus deliberativum) hadden ontwikkeld, kwam in het christelijk tijdperk de kerkelijke leerrede op, waarvan de preek het meest bekende voorbeeld is. Voor sommigen zijn leerrede en preek synoniem.
********Term uit de romananalyse voor het perspectief dat bepalend is voor de voorstelling die een lezer zich maakt van de ruimtelijke en materiële omstandigheden die een tekst aanbiedt. Een goed gebruik van het fysisch perspectief geeft aan een tekst de concreetheid waardoor de lezer een scherpe voorstelling van het gebodene krijgt. In Vergeten straat (1944) van Louis Paul Boon wordt op de eerste bladzijde een bijna filmisch beeld van de straat gegeven:\nEen nauwe straat loopt dood tegen een hoogen botten achtergevel van een pakhuis. Het is er stil. […] Gezien van boven op het pakhuis is het een nauwe koker, een grauwe zak. (p. 9)\nHet gegeven voorbeeld vertoont tevens eigenschappen van de panoramische vertelwijze. Daarnaast kan het fysisch perspectief gegeven worden in een scenische presentatie.\nNaast het fysisch perspectief onderscheidt men het psychisch perspectief dat op het innerlijk en de gedragingen van de personages gericht is.
********Term uit de romananalyse voor het perspectief dat de lezer in staat stelt zicht te krijgen op het karakter, de drijfveren, de gemoedsgesteldheid etc. van de personages van een literaire tekst. Het psychisch perspectief kan onderscheiden worden in een ‘perspectief van binnenuit’ en een ‘perspectief van buitenaf’. In het eerste geval wordt een personage zelf aan het woord gelaten over zijn gedachten en gevoelens. Het ligt voor de hand dat die mogelijkheid vooral aanwezig is bij de ik-verteller. In het tweede geval geven andere personages of de verteller de lezer inzicht in de gevoelens, gedachten e.d. van de romanfiguur. In dat laatste geval gebeurt dat door uiterlijke beschrijvingen van het type ‘zij huilde’, ‘hij kleurde tot achter zijn oren’ of ‘hij sloeg met zijn vuist op tafel’, die de innerlijke emoties van het personage tonen. Deze wijze van presenteren komt vooral voor bij de auctoriale vertelinstantie en de personale vertelwijze. Bewustzijnspresentaties worden grammaticaal mogelijk gemaakt door het gebruik van de directe rede, de indirecte rede en de vrije indirecte rede.\nNaast het psychisch perspectief onderscheidt men het fysisch perspectief dat vooral op de materiële voorstelling in de tekst gericht is.
********Term uit de Russische literatuurgeschiedenis, later overgenomen door de sociologie, die verwijst naar de roman Oblomov (1859) van Gontjarov. In de beminnelijke hoofdfiguur Oblomov tekent de auteur een tragische held die ten onder gaat door passiviteit en inertie. Het verwaarloosde landgoed Oblomovka werd vaak gezien als symbool van de machteloosheid van de Russische samenleving, aarzelend tussen het feodale verleden en de uitdagingen van het kapitalisme, dat vertegenwoordigd wordt door de actieve Stolz. Reeds eerder hadden auteurs als Poesjkin (Eugen Onegin, 1833), Lermontov (Een held van onze tijd, 1840) en Toergeniev (Dagboek van een overbodig mens, 1850) een verwant type-personage gecreëerd, dat een belangrijke rol speelde in de ontwikkeling van de realistische roman in Rusland: ‘de overbodige mens’. Kenmerkend voor deze figuur is de discrepantie tussen rationaliteit en opportunisme enerzijds en emotionaliteit anderzijds. Hierdoor valt de overbodige mens ten prooi aan scepsis, passiviteit, onverschilligheid en Weltschmerz. In Oblomov bereikt de lethargie een hoogtepunt. Oblomovisme staat voor het ziekelijk onvermogen tot handelen dat de titelfiguur Oblomov kenmerkt. Het oblomovisme werd vaak verbonden met de Russische volksaard.
********Term uit de stijlleer ter aanduiding van de vervanging van letterlijk door figuurlijk, overdrachtelijk taalgebruik. Bij dit overdrachtelijk taalgebruik (troop-1) hanteert men de woorden niet in hun lexicale betekenis, maar draagt men het woord, en daarmee (een deel van) de betekenis, over op een andere dan in het woordenboek in eerste instantie daarvoor genoemde persoon of zaak. Vaak wordt beeldspraak gerekend tot het terrein van de inhoudelijke stijlfiguren (gedachtefiguren).\nEen veel gebruikte indeling berust op het onderscheid dat men maakt tussen metaforische (metafoor) en metonymische (metonymie) beeldspraak. De eerstgenoemde is gebaseerd op overeenkomst tussen het beeld en het verbeelde. De metonymie daarentegen berust niet op overeenkomst, maar op een of andere vorm van contigu verband (temporeel, lokaal, causaal of anderszins).\nIn de literatuur vormt beeldspraak een middel om op aanschouwelijke en suggestieve manier een complex van ideeën en gevoelens op te roepen. Omdat een kunstenaar dikwijls onvermoede, soms zelfs moeilijk achterhaalbare verbanden ziet tussen elementen uit de hem omringende waarneembare wereld en zijn eigen innerlijke gevoels- en gedachtewereld, kan een beeld uiterst persoonlijk, zelfs duister overkomen. In (een gedeelte van) het oeuvre van een auteur of in het werk van groepen schrijvers kunnen bepaalde beelden zo vaak terugkeren, dat zij motiefwaarde krijgen en de sleutel bevatten tot dat werk (bijv. het beeld van de zon in een aantal romans van Streuvels) of die stroming (bijv. animale beeldspraak bij de Vijftigers).\nVeel voorkomende vormen van beeldspraak zijn vergelijking, allegorie, personificatie en symbool.
********Term uit de stijlleer ter aanduiding van een vorm van figuurlijk taalgebruik (beeldspraak), veelal een cliché-1, die in zijn oorspronkelijke, letterlijke betekenis wordt gehanteerd. De term is afkomstig van S. Vestdijk, die het volgende voorbeeld geeft:\nEen geur van hoger honing\nverbitterde de bloemen \n(M. Nijhoff, VG, 19744, p. 200).\nVestdijk geeft als commentaar: \nDeze honing, en de bloemen die de honing leveren, zijn als het ware ‘bitter’, d.i. ongenietbaar [...] geworden
********Term uit de stijlleer voor die groep van stijlfiguren die blijkens klankanalyse een organisatie op klankniveau als basis hebben, bijv. anafoor-1, paronomasia, klanknabootsing. In sommige gevallen treedt er overlapping op met andere categorieën van stijlfiguren. Zo is de anafora, als onderdeel van de repetitio, verwant aan de woord- en zinfiguren.
********Term uit de stijlleer voor een groep retorische kunstgrepen die dienen ter verfraaiing van de tekst en als zodanig behoren tot de ornatus, onderdeel van de elocutio. Ze worden niet alleen gebruikt in de rede, maar ook in andere tekstsoorten, zoals lyriek en drama. Gebruikelijk was vanouds de driedeling van woord- en zinfiguren, gedachtefiguren en klankfiguren. Men vindt echter ook andere indelingswijzen met een beperkter opvatting van het begrip stijlfiguur. Zo komt het voor dat men de troop-1, onderdeel van de gedachtefiguren, van de stijlfiguren afzondert en als aparte categorie beschouwt.\nSynoniem: figurae.
********Term uit de stijlleer voor een uitspraak dat iets waar is (veritas-topos), belangrijk is of dadelijk gebeurt, meestal gebruikt als versvulling of bij rijmdwang, bijv. \nTelker poorten zijn ghestaen \nVierwarf twintich man sonder waen\n(Penninc & Pieter Vostaert. Roman van Walewein, ed. Van Es, 19762, p. 103, vs. 3469-3470).\nDe nadrukformule is een vast bestanddeel van alle Middelnederlandse epiek. Het is mogelijk dat zij functioneerde als zwaartepunt bij de voordracht.
********Term uit de studie van de prosodie voor de discipline die zich bezighoudt met het onderzoek naar het ritme in een tekst als een van de twee (de andere is het timbre) hoofdcategorieën van het verschijnsel klank. Is de tekst metrisch (metrum), zoals sinds de renaissance meestal het geval is, dan kan men de statistische methode toepassen zoals ontwikkeld door Stuiveling (1934). Aangezien het gehoor van de individuele lezer bepalend is voor de interpretatie, is subjectiviteit bij voorbaat gegeven. Toch biedt de taalkunde enig houvast. Van meersyllabige woorden (bijv. lopen, gereed) ligt het woordaccentaccent doorgaans vast (men zie daarvoor het woordenboek). Van de eensyllabige woorden is er een aantal onbeklemtoond (bijv. lidwoorden). Voor het overige is het zinsaccent bepalend voor de notatie.\nZo geeft Braakhuis (1962, p. 8 v.) de volgende analyse (de klemtonen zijn vet gedrukt) van de eerste strofe van een gedicht van H. Roland Holst - v.d. Schalk:\nSombre gedachten schiep een sombre tijd,\nhet leven lag, gelijk een schip in trage\nwateren, en een stem sprak dat de lage\nluchten alles omsloten voor altijd.\n\n(Bloemlezing uit de gedichten (ed. G. Stuiveling), 1951, p. 39.\n In dit isosyllabische vers telt men de corresponderende syllaben (de eerste van elke regel, de tweede enz.) van boven naar beneden, zodat een overzicht van de prominentieverhoudingen (aantal accenten per lettergreep) van het geheel van vier verzen het volgende beeld oplevert:\n3 1 1 2 0 4 1 2 1 4 (0).\nHieruit is af te lezen dat in de geciteerde strofe van Roland Holst de oneven syllaben overwegend onbeklemtoond zijn en de even syllaben beklemtoond: een vijfjambisch patroon met antimetrie voornamelijk in de eerste syllabe, maar ook elders.\nAangezien ritme niet alleen bepaald wordt door prominentieverhoudingen tussen syllaben en woorden, maar ook door syntactische grenzen (rust), heeft de analyse ook hiervan rekenschap af te leggen. \nHet verdient aanbeveling een ritmische analyse van een gedicht te laten voorafgaan door een grammaticale (semantisch-syntactische) analyse. Op grond daarvan (materiële analyse) kan men de subjectiviteit terugdringen en met enige zekerheid iets zeggen over het ritme en over de mogelijke interpretatie ervan. De receptie-esthetica kan hierbij een geheel eigen inbreng hebben.
********Term uit de taalkundige stilistiek en de poëtica waarmee wordt aangegeven dat elk woord per lettergreep met een verschil in nadruk of toonhoogte wordt uitgesproken. De prominentie van dergelijke syllaben ligt blijkens het gebruik in gesproken taal min of meer vast en wordt bijv. in Van Dale’s woordenboek aangegeven d.m.v. een klemtoontekentje, zoals in lópen. Nadruk op een lettergreep wordt doorgaans als heffing aangeduid en het ontbreken ervan als daling. Dergelijke heffingen en dalingen worden gewoonlijk aangegeven met resp. een streepje boven de klinker van de lettergreep of een  boogje erboven: kātěr.\nDe verschillen in accentuering binnen een woord kunnen sterk variëren van sterke nadruk tot het volledig ontbreken daarvan. In een woord als ‘stofwolk’ kan men spreken van twee beklemtoonde syllaben waarbij ‘stof’ misschien net iets meer nadruk krijgt dan ‘wolk’. En in een woord als ‘kater’ wordt de syllabe ‘ka’ sterker benadrukt dan het vrijwel toonloze ‘ter’. Bij woorden  met meer lettergrepen, zoals ‘misdaadverslaggever’, zijn er nuances aan te treffen, zowel binnen de beklemtoonde als binnen de onbeklemtoonde lettergrepen. Die verschillen worden wel benoemd met de termen onderbetoning of overbetoning.\nDe reeks woorden die de zin of de versregel vormen en de daarin aan te treffen verdeling van toonhoogte,  heffingen en dalingen behoren tot het zinsaccent.
********Term uit de taalkundige stilistiek en poëtica voor de wijze waarop de zin wordt gekenmerkt door metrum en ritme, m.a.w. bepaald wordt door de accentverhoudingen binnen de zin. Het woordaccent is voor een belangrijk deel verantwoordelijk voor dat accentverloop. Doorgaans beperkt men het onderzoek naar de accentuering binnen de zin tot de poëzie, maar uiteraard vertonen ook prozazinnen een bepaald (soms zelfs typerend) patroon van heffingen en dalingen, die veelal aangegeven worden door een streepje resp. een boogje boven de klinkers van de syllaben.\nEen goed voorbeeld van zo’n patroon geeft het volgende citaat:\n Dě wāckrě hāen hěeft lāng děn hūismăn ōpgěkrāeit\n(J. van den Vondel, Gebroeders, ed. J. van Lennep, [z.j.], p. 23)\n Het zinsaccent kan hier worden benoemd als alexandrijn, een zesvoetige jambe met een pauze na de derde versvoet. Uit het gegeven voorbeeld wordt tevens duidelijk dat er een verschil in accentuering is binnen de als heffingen resp. dalingen aangegeven syllaben.  Het woord ‘heeft’ is als daling nauwelijks vergelijkbaar met de dalingen ‘re’, ‘den’ en ‘ge’ in het gegeven voorbeeld. Om die reden spreekt men wel van onderbetoning of overbetoning.  Dat ‘heeft’ hier geen accent krijgt wordt min of meer afgedwongen door het zinsritme.
********Term uit de tekstkritiek ter aanduiding van een druk waarin de auteur de hand gehad heeft (vandaar ook 'geautoriseerde druk' genoemd) door het leveren van de kopij, het nakijken van de proeven, enz., of die minstens op basis van diens handschrift werd uitgegeven. Zie ook autograaf. 
********Term uit de tekstkritiek, ook aangeduid als hoorfout, voor die transmissiefout die eruit bestaat dat de kopiist of zetter niet neerschrijft of zet wat hij in zijn legger leest, maar wat hij zichzelf hoort dicteren (dictée intérieure). Hierdoor werd soms onbewust en ongewild van de lezing van de legger afgeweken, wat enerzijds tekstbederf tot gevolg had, anderzijds inzicht geeft in de taal van de kopiist, bijv.\nOm dat daer soe scone was\nsaten wi alle .iij. int gars, \nmine gheselinne ende ic.\nAls wire gheseten hadden een stuc\n(Flandrijs, ed. De Graaf, 1980, vs. 648-651).\nwaar niet de door het rijm vereiste vormen ‘gras’ en ‘stic’ staan, maar als gevolg van dictée intérieur de vormen ‘gars’ en ‘stuc’.
********Term uit de toneel- of literaire kritiek voor een drama waarin een bepaalde idee, meestal van wereldbeschouwelijke aard, centraal staat. Die idee beheerst de persoonlijke lotgevallen van de dramatis personae. Sommigen zijn van mening dat het klassiek drama altijd tevens ideeëndrama is. In dat geval zijn J. van den Vondels Joseph in Dothan (1640) en Lucifer (1654) goede voorbeelden. De begrenzing van het begrip ten opzichte van geëngageerd toneel of didactisch drama als bijv. Elckerlijc (15de eeuw), is niet altijd duidelijk. Meestal overheerst de mening dat de idee zo overheersend is, dat de personages die haar dragen, gereduceerd worden tot bloedeloze papieren figuren. Om die reden zou men Henriëtte Roland Holsts De opstandelingen (1910) een ideeëndrama kunnen noemen. Veel ideeëndrama's worden daarom ook gepresenteerd of opgevat als leesdrama's. Frederik van Eedens De broeders (1894) en Lioba (1897) worden eveneens  als ideeëndrama’s gekarakteriseerd.
********Term uit de typografie en analytische bibliografie voor de hoogte in millimeters van een normale kapitaal. Samen met corpsmaat, kopmaat en x-hoogte kan een letterformule geconstrueerd worden ter identificatie van in drukwerk gebruikte letter. Het meten kan vrij nauwkeurig gebeuren met de transparante meetlatten, de ‘type gauge’ en de ‘line gauge’, ontworpen door K. van der Waarden. Identificatie van drukwerk is tegenwoordig eenvoudiger geworden door scans van typografisch materiaal in databases te stoppen.
********Term uit de typografie en analytische bibliografie voor de hoogte in millimeters van een normale onderkast-letter zonder stokken en staarten, bijv. de letter ‘x’. Samen met corpsmaat, kopmaat en kapitaalhoogte maakt de x-hoogte onderdeel uit van de letterformule ter identificatie van in drukwerk gebruikte letter. Het meten kan vrij nauwkeurig gebeuren met de transparante meetlatten, de ‘type gauge’ en de ‘line gauge’, ontworpen door K. van der Waarden.
********Term uit de typografie voor de benedenmarge, dus het gedeelte van de pagina dat zich onder de zetspiegel bevindt. In het staart- of voetwit kan de paginanummering geplaatst worden en bij boeken uit de periode van de handpers treft men er de katernsignatuur en de custode aan. De andere marges heten kopwit, rugwit en snijwit.
********Term uit de typografie voor de binnenmarge, het gedeelte van de pagina (bladzijde) dat zich op een rechter pagina in een opening links van de zetspiegel en op een linker pagina in een opening rechts van de zetspiegel bevindt. De andere marges heten kopwit, snijwit en staartwit.
********Term uit de typografie voor de bovenmarge, dus het gedeelte van de bladzijde dat zich boven de zetspiegel bevindt. In het kopwit kan de paginanummering geplaatst worden en de kopregel. De andere marges heten rugwit, snijwit en staartwit.
********Term uit de typografie voor de buitenmarge, dus het gedeelte van de bladzijde dat zich op een rechter pagina van een opening rechts van de zetspiegel bevindt en op een linker pagina links van de zetspiegel. Het snijwit blijft over nadat de binder het boekblok heeft afgesneden. De andere marges heten kopwit, rugwit en staartwit.
********Term uit de typografie voor de regel zetsel in het kopwit met daarin het paginanummer en de op iedere pagina terugkerende (verkorte) titel van het boek en/of hoofdstuk, ook wel aangeduid met het Engelse ‘running title’. De kopregels van een verso-zijde en een recto-zijde van een blad in een opening kunnen ook een doorlopend geheel vormen, bijv. links de boektitel en rechts de hoofdstuktitel.\nOmdat dezelfde kopregels – uiteraard met gewijzigd paginanummer – telkens weer nodig waren bij het insluiten van nieuwe drukvormen in het raam, werd het zetsel van de kopregel gewoonlijk niet gedistribueerd. Wanneer er maar met één raam gewerkt wordt, kan men identieke kopregels aantreffen in zowel binnenvorm als buitenvorm van een katern.\n\n\n\n\n\n\n\nGebruik van een kopregel in het boek Geheimzinnige machten van J. ten Brink. [bron: J. ten Brink, Geheimzinnige machten (z.j.), p. 39].
********Term uit de typografie voor een letter gecombineerd met een accentteken (ä, á, à, â enz.), ook wel accentletter genoemd. De meest voorkomende accentletters behoren standaard tot een letterpolis. Daarnaast bestaat de mogelijkheid om van zgn. gecréneerde of overhangende letters gebruik te maken. Dat zijn letters en losse accenttekens die over het letterstaafje heen hangen en die, naast elkaar gezet, de gewenste letter met accent opleveren.\n\n\n\n\n\n\n\nProefdruk gedrukt met aksanten omdat de niet-geaccentueerde E nog niet beschikbaar was (1923). [bron: W.Gs Hellinga, Kopij en druk in de Nederlanden (1962), p. *173]
********Term uit de typografie voor een lettersoort, zoals de Baskerville, Bembo, Bodoni, Didot, Garamond, Times.
********Term uit de typografie voor een metalen of houten blad met aan drie zijden opstaande randen, waarop de zetter, telkens als de zethaak vol is, de gezette regels plaatste tot er genoeg zetsel was om een bladzijde op te binden. In de periode van de handpers werkte men met verschillende soorten galeien al naar gelang het bibliografisch formaat (folio-, kwarto-, octavo-galeien enz.). In de machinepersperiode werkt men met langere galeien, waarin zetsel voor meer pagina's tegelijk staat. Soms ook wordt dan reeds van die lange stroken galeizetsel een eerste drukproef getrokken, de zgn. stroken- of slippenproef. Dit heeft als voordeel dat ingrijpende correcties aangebracht kunnen worden zonder dat dit leidt tot verloop in pagina's.\n\n\n\n\n\n\n\nEen galei met zetsel uit de 16de of 17de eeuw. [bron: Bibliopolis]
********Term uit de typografie voor een regel in het staartwit van een pagina waarin vroeger de katernsignatuur en de custode geplaatst werden en tegenwoordig in plaats van een kopregel een zogenaamde sprekende voetregel voorkomt als running title.
********Term uit de typografie voor letters die de vorm van de kapitaal hebben, maar de hoogte van de onderkast (x-hoogte). Vaak is de bij een letterpolis behorende kleinkapitaal iets breder dan de erbij behorende kapitaal. Ze worden gebruikt om in de tekst de nodige typografische variatie aan te brengen: persoonsnamen, tussenkopjes of letterwoorden worden ermee gezet of in toneelteksten de namen van de sprekende personen, de aanduiding van bedrijven e.d.\n\n\n\n\n\n\n\nHet verschil tussen een gewone kapitaal en de kleinkapitaal. [bron: K.F. Treebus, Tekstwijzer (19884), p. 53].
********Term uit de verhaalanalyse, speciaal de drama-analyse, waaronder men een analysemethode verstaat die erop gericht is de spanningsrelaties per moment of binnen een verhaalsegment te onderzoeken en niet de relaties tussen een reeks opeenvolgende verhaalsegmenten.
********Term uit de versleer ter aanduiding van die vorm van eindrijm waarbij rijmvrager en rijmgever elk meer dan twee syllaben omvatten, waarvan er twee beklemtoond zijn, zoals in (cursivering van ons):\n\n\nJe bent een sombre zōnderlīng!\nJe bent een hypochōnderlīng-\n\n(M. Nijhoff, VG, 19744, p. 70).\nZie ook dobbelsteert, ruilrijm, echodicht.
********Term uit de versleer ter aanduiding van een typografisch verschijnsel, ook wel visueel rijm genoemd, waarvan de naam ten onrechte de indruk wekt dat het noodzakelijk iets met klank of rijm te maken heeft. Het ontleent zijn naam aan de omstandigheid dat het in dezelfde situaties optreedt als eindrijm. Wat herhaald wordt, is niet de klank, maar zijn de lettertekens. Het komt voornamelijk voor in de Engelstalige literatuur. Vandaar de ook in Nederland veel gebruikte term ‘eye-rhyme’. Kees Stip maakt van dit fenomeen gebruik in zijn gedicht ‘Op een grasmus’:\nTe Rotterdam begon een grasmus\nzijn nest te bouwen in Erasmus.\n‘Hij nestelt goed’, zo sprak het beest,\n‘hoewel het meeste dat men leest\nvan deze Desider ius\n\ngelijkt op rijst met pere jus.’ \n(K. Stip, Lachen in een leeuw, 1993, p. 106)\nEr zijn oudere teksten met vormen van oogrijm die destijds vormen van eindrijm zijn geweest, in het Duits ook wel ‘historischer Reim’ genoemd (historisch rijm), zoals bijv. in:\nWilhelmus van Nassouwe\nBen ick van Duytschen bloet,\n\nDen Vaderlant ghetrouwe\nBlijf ick tot inden doet. \n(Het geuzenliedboek, ed. P. Leendertz Jr., dl. 1, 1924, p. 97)\nDe combinatie ‘o+e’ kon in de 16de eeuw de oe-klank vertegenwoordigen, maar de ‘e’ kon ook als verlengklinker fungeren voor de eraan voorafgaande klinker. In dit geval kon men dus ‘doet’ schrijven en ‘doot’ uitspreken. 
********Term uit de versleer voor die vorm van oogrijm die destijds een vorm van eindrijm is geweest. Men zie in dit verband bijv. de woorden ‘bloet’ en ‘doot’ (in sommige versies ook gespeld als ‘doet’) in de eerste strofe van het Wilhelmus:\nWilhelmus van Nassouwe\nBen ick van Duytschen bloet,\nDen Vaderlant ghetrouwe\nBlijf ick tot inden doot.\n(Het geuzenliedboek, ed. Leendertz Jr., dl. 1, 1924, p. 97) 
********Term uit de verteltheorie (naratologie) die wordt gebruikt in contrast met de scenische presentatie, naar analogie met de tegenstellingen Bericht/Darstellung en telling/showing in de Duitse, resp. Engelse narratologische traditie. In het geval van bericht worden gebeutenissen in de verhaalde werkelijkheid niet 'direct' aanwezig gesteld of 'getoond', maar de weergave in de tekst berust op de 'bemiddeling' van een 'verteller' die een herkenbare eigen stem kan hebben, details kan weglaten en vaak zijn toevlucht zal nemen tot samenvatting en dus tijdsverdichting. Vooral in dat laatste aspect komt de tegenstelling  met de scenische presentatie tot uiting. In die zin is de term ook verwant met met de term bericht-1. 
********Term uit de verteltheorie of narratologie. Een verhalende tekst of narratieve tekst (Lat narrare = vertellen) is een tekst met een betekenisvolle dosis narrativiteit. Dat betekent o.m. dat een vertellende instantie, gewoonlijk aangeduid als de verteller, verslag uitbrengt over een gebeurde geschiedenis, die historisch of verzonnen is. De aanwezigheid van de verteller plaatst de verhalende tekst tegenover de dramatekst (drama).
********Term uit de verteltheorie voor een tekstuele presentatie van een groot ruimtelijk overzicht van de materiële situatie waarin de lezer zich dient te verplaatsen. De panoramische presentatie is een vorm van het fysisch perspectief, evenals de scenische presentatie. Van deze laatste verschilt de panoramische vertelwijze doordat het niet om een eenmalige gebeurtenis gaat. Men zou ook kunnen zeggen: de panoramische vertelwijze is, door het ontbreken van de factor vertelde tijd, verwant aan de schets, terwijl de scenische vertelwijze dichter bij het verhaal-1 staat. De panoramische vertelwijze wordt bij voorkeur gebruikt bij de auctoriale vertelwijze (auctoriële vertelinstantie), omdat de alwetende verteller bij uitstek in staat is om een totaalblik op de situatie te geven. Een goed voorbeeld ervan treft men aan in Hildebrands novelle Teun de Jager (1840), waarin een panorama van het Hollandse duinlandschap geschilderd wordt waarin de tragedie zich zal voltrekken.
********Term uit de verteltheorie voor een verhalende tekst waarin de verteller niet zichtbaar wordt, omdat de gebeurtenissen ogenschijnlijk zonder bemiddeling worden weergegeven, zoals in het drama of de film. De term is misleidend omdat er altijd een (al is het maar verborgen) verteller aanwezig is die bemiddelt tussen de vertelde geschiedenis en de lezer, de zgn. ‘implied author’of  impliciete auteur. De term mag zeker niet verward worden met self-begetting novel.
********Term uit de wereld van de joods-christelijke literatuur voor een vertaling of bewerking van een psalm. Bekende berijmers van deze vorm van kerklied zijn P. Datheen, Marnix van St. Aldegonde, W. Barnard, M. Nijhoff en H. Oosterhuis. Een bekend voorbeeld van psalmberijmingen zijn de souterliedekens.
********Term uit de wereld van het lied voor een kinderlied dat bij het wiegen wordt gezongen. Vanouds is het bekend als volkslied-1, bijv. in de vorm van het slaapliedje. Daarnaast is het, vooral sinds de romantiek, als cultuurlied beoefend door Hoffmann von Fallersleben, Schumann, Brahms en vele anderen. Hun wiegeliederen zijn ook in het Nederlands vertaald, bijv. het ‘Poppenwiegelied’ van Carl Reinecke (1824-1910). Zoals het wiegelied zich in de muziek zelfstandig verder ontwikkelde, zonder tekst (bijv. in de ‘berceuses’ van Chopin), zo schreven dichters wiegeliederen zonder directe bedoeling om ze te laten toonzetten. Men denke hier aan P. van Ostaijen, die bovendien soms nog verder ging doordat hij ook de gerichtheid op het kind niet meer beoogde, blijkens zijn ‘Berceuse voor Volwassenen’ (VW Poëzie, dl. 2, 1979, p. 234). Het genre is verwant aan dat van het bakerrijm.
********Term uit de wereld van het liturgische lied ter aanduiding van een genre dat op het raakvlak ligt van drie sferen: poëzie (inzonderheid religieuze poëzie), muziek en kerkelijke eredienst. In reformatorische kringen speelt het onderscheid tussen psalmen en gezangen (zang) een belangrijke rol. In rooms-katholieke kringen domineert het onderscheid tussen Latijnse (veelal gregoriaanse) gezangen en liederen in de volkstaal. Aangezien het lied in de volkstaal in de rooms-katholieke eredienst tot in de 20ste eeuw nauwelijks een plaats had, is de geschiedenis van het Nederlandstalige kerklied feitelijk een reformatorische aangelegenheid. Die geschiedenis gaat terug tot in de 16de eeuw en heeft een productie opgeleverd die van groot kwantitatief en kwalitatief belang is voor de Nederlandse letterkunde. Twee markante jaartallen hierbij zijn 1566 (Datheense psalmberijming) en 1973 (Liedboek voor de kerken). Wat zich tussen die twee jaartallen met name in Nederland heeft afgespeeld, kan in diverse stromen worden onderscheiden.\nAllereerst is daar een calvinistische stroom. Deze werd enerzijds gekenmerkt door de prioriteit van het boek der psalmen uit het Oude Testament, anderzijds door een beduchtheid voor muziek in de kerk. Zo werden bijbelse gezangen, bijv. ‘De schriftuurlijke liedekens’ uit de 16de eeuw, buiten de kerk gehouden. De psalmen kregen een bewerking vanuit de Hebreeuwse oertekst in de volkstaal in de vorm van strofische (strofe) gedichten, die in coupletten konden worden gezongen (zgn. gesloten vorm). Datheens psalmboek werd voorzien van de Geneefse melodieën van Louis Bourgeois, Maistre Pierre e.a. Omdat Datheens werk veel kritiek ondervond, zijn er nogal wat nieuwe berijmingen gemaakt, o.a. door Marnix van Sint-Aldegonde (1580). In dit verband kunnen ook de uit de 16de eeuw daterende souterliedekens worden genoemd. In de 18de eeuw komt er in Nederland een nieuwe ‘staatsberijming’, voorgeschreven in 1773 door de Staten-Generaal. Na de scheiding van kerk en staat in 1798 werd er verder beraadslaagd in de vergaderingen van de negen provinciale synodes van de kerk, hetgeen ertoe leidde dat in 1807 naast het psalmboek de bundel Evangelische gezangen in gebruik werd genomen. De invoering hiervan was een van de redenen van de Afscheiding van 1834, die vervolgens met de Doleantie van 1886 oorzaak was van het ontstaan in 1892 van de ‘Gereformeerde Kerken in Nederland’.\nIn de bundel van 1807 vindt men originele bijdragen van H. van Alphen, Ah. van den Berg, P.L. van de Kasteele, R. Feith en anderen, naast vertalingen en bewerkingen van Duitse poëzie (C.F. Gellert, F.G. Klopstock). Een vervolgbundel van 1866 bracht nieuwe gezangen van o.a. N. Beets, P.A. de Genestet, B. ter Haar, J.J.L. ten Kate en E.J. Potgieter. Deze liederen hebben een sterkere bijbelse inslag dan die van 1807 en omvatten ook vertaald werk uit het Duits (Luther, Paul Gerhardt). De volgende bundel (1938) putte niet alleen uit de voorafgaande bundels maar ook uit andere bronnen: Valerius' Gedenck-clanck (‘Komt nu met zang’, ‘Wilhelmus’), Camphuysen, Revius, Vondel en Duitse en Engelse auteurs. Muzikale medewerking verleenden Adriaans Engels en A.C. Schuurman.\nAndere stromingenen waren die van de (al even aangestipte) gereformeerden, de remonstranten, doopsgezinden en luthersen. Na een eigen bundel Eenige gezangen in gebruik bij de Gereformeerde Kerken in Nederland (1934) gingen de gereformeerden steeds meer samenwerken met de hervormden. De remonstranten hadden lang uit hun eigen psalmboek en hun eigen gezangbundel gezongen. In 1882 namen ze de bundel Godsdienstige liederen in gebruik (samengesteld door de Nederlandse Protestantenbond), die in 1944 door een nieuwe Liederenbundel werd vervangen. De doopsgezinden hadden in de wederdopers een voorgeschiedenis die ouder is dan die van het calvinisme in de Nederlanden. In de 16de eeuw zongen ze ‘geestelijke liedekens’ uit het liedboek van Hans de Ries (1582), en in 1644 kwam het geliefde 't Kleyn Hoorns Liet-Boeck uit. In 1944 werd - naast de twintig verschillende bundels die sinds 1850 in de diverse gemeenten in gebruik waren geweest - uit verlangen naar meer eenheid een nieuwe bundel aanvaard. De luthersen meenden dat de gezamenlijke zang het best gediend was met de gesloten, strofische vorm. In tegenstelling tot Calvijn toonde Luther geen beschroomdheid tegenover gezangen. Zoals de eerste calvinisten sterk op Frankrijk waren georiënteerd, zo hadden de eerste luthersen een sterke binding met Duitsland. Hun oudste bundel is die van de Antwerpenaar Willem van Haecht (1579), waarin een volledige berijming van de psalmen voorkwam, naast een dertigtal liederen van Luther en een twintigtal andere lutherse liederen, ontleend aan het Bonner Gesangbuch (1544, 1550, 1561). Nieuwe bundels waren de door J. van Duisberg herziene Van Haechtbundel (ingevoerd in 1687), en een bundel van 1779. In 1955 werd een nieuw Gezangboek in gebruik genomen, waarin ook een aantal gezangen voorkomt met een open, niet-strofische vorm.\nAl deze stromen vloeiden langzamerhand naar elkaar toe. In 1953 ontstond interkerkelijke samenwerking. Intussen hadden de hervormden tot een nieuwe berijming besloten, waaraan meewerkten M. Nijhoff, K.H. Heeroma (dichterpseudoniem: Muus Jacobse), W. Barnard (dichterpseudoniem: Guillaume van der Graft), A.C. den Besten, J.W. Schulte Nordholt en Jan Wit, welke laatste vijf de ‘Landvolkdichters’ werden genoemd naar hun bundel Het landvolk (1958), waaraan ze, na de dood van hun leider Nijhoff (1953), hadden gewerkt. In 1967 verscheen de definitieve versie van de psalmberijming. Na hun proefbundel 102 gezangen was de definitieve gezangenbundel van 1973 een interkerkelijke geworden.\nNauwere samenwerking leidde tot het Liedboek voor de kerken (1973), officieel in gebruik genomen door hervormden, gereformeerden, remonstranten, doopsgezinden en luthersen. Hierin vindt men ongeveer 200 oorspronkelijke liederen, voornamelijk van de hand van de vijf Landvolkdichters, maar ook van twee pastores-dichters van rooms-katholieken huize (T. Naastepad en H. Oosterhuis). Hun gedichten zijn getoonzet door moderne componisten als Bernard Huijbers, Frits Mehrtens, Jan Pasveer, Willem Talsma en Willem Vogel. Daarnaast echter zijn er ook veel teksten contrafactisch geschreven.\nHet Liedboek is in twee opzichten uniek. Nederland is (met Zuid-Afrika) het enige land met een gezangenbundel waarin het volledige psalter (souter) is opgenomen. En verder is het Liedboek de enige bundel waarin alle Geneefse melodieën opgenomen zijn.\nVermelding verdient nog de onafhankelijke ‘Stichting Werkgroep voor Volkstaalliturgie’ te Amsterdam (met Huijbers, Oosterhuis e.a.). De resultaten van het werk worden gepubliceerd in de losbladige ringband Liturgische gezangen voor de viering van de eucharistie. Opvallend in de bundel is het genre van de mengvorm van psalm en gezang
********Term uit de wetenschapsleer als algemene aanduiding voor een onderdeel van een proces (semiotiek) waarin iets verwijst naar iets anders. Het representatieve (symbool) karakter van een teken fungeert binnen een drieledige relatie: (1) met andere tekens, (2) met datgene waarnaar het teken verwijst en (3) met de gebruiker die het interpreteert. Dienovereenkomstig onderscheidt men linguïstisch gezien drie gebieden: syntaxis, semantiek en pragmatiek.\nIn de literatuurwetenschap is het niet ongebruikelijk om de literaire taal – ten opzichte van de omgangstaal, de taal van alledag in woord en geschrift - als een secundair tekensysteem te zien (vormgevingsprincipes). Zo kan men een vorm van beeldspraak als de metafoor beschouwen als een secundair teken ten opzichte van het letterlijk taalgebruik dat als primair teken aan het figuurlijk taalgebruik van de beeldspraak ten grondslag ligt.
********Term uit de zetterij voor een aanduiding in de kopij die de zetter aanbrengt wanneer hij een pagina zetsel voltooid heeft. De formaatsignatuur kan bestaan uit een krasje, een letter, een (pagina)cijfer of de volledige katernsignatuur. Wanneer in een manuscript-2 (zie ook handschrift) of gedrukte tekst formaatsignaturen aangetroffen worden, is het zeker dat die inderdaad als kopij gediend hebben voor een eerste, respectievelijk een herdruk.\n\n\n\n\n\n\n\nFormaatsignatuur 'D.' rechts in de marge van een tekst van E.J. Potgieter. [bron: M. Mathijsen, Naar de letter (1995), p. 198].
********Term uit het gedachtegoed van de Poolse filosoof en literatuurwetenschapper Roman Ingarden, ter aanduiding van het imaginaire 'als ob' (alsof) universum met zijn eigen wetten van tijd en ruimte, dat wordt opgeroepen in de tekst en tot stand komt in de literaire leesact. Zie ook referentialiteit.
********Term uit het grensgebied tussen literatuur en theologie voor de taal van de predikant zoals die vanouds gehanteerd wordt op de kansel. Deze stijl, gedicteerd door het genre van de rede, is sterk onderhevig aan de regels die golden voor dat deel van de retorica dat het goed verzorgde taalgebruik betreft (elocutio), en daarnaast ook voor die van de opbouw (dispositio). Specifiek voor de taal van de preek zijn de schoolse indeling, stereotype wendingen en een zekere wijdlopigheid.
********Term uit het grensgebied van genreleer en prosodie voor een verschijnsel dat voortvloeit uit een poging van schrijvers uit de romantiek om conventies te doorbreken of uit te breiden. Het gaat dan om het ritme, door schrijver en/of lezer als een specifiek vormgevingsfeit ervaren, van bepaalde in proza geschreven literaire teksten, ritmisch proza en metrisch proza. Dat wil niet zeggen dat dit prozaritme altijd objectief aantoonbaar verschilt van het ritme zoals dat voorkomt in het proza van de geschreven en gesproken omgangstaal.
********Term uit het grensgebied van prosodie en genreleer voor een of meer woorden of versregels (in het laatste geval een strofe vormend) die geregeld terugkeren in een gedicht en daardoor ritme of structuur aanbrengen in liederen of bepaalde dichtvormen, zoals ballade-2, virelai e.d. (zie refrein-2). \nEen voorbeeld vormt het tweetal verzen 4-5, terugkerend in de vss. 8-9, in:\nIk zit met mijn rug tegen het zonnige muurtje,\nBoven mij zijn de blaadjes groen.\nIk zit op het strooien stoeltje -\nLievelingetje, lievelingetje,\nJe kindje zit en zingt -\nDe deur van de schutting is open.\nIk hoor haar wandelen in den tuin.\nZe geeft me dikwijls bloemen.\nLievelingetje, lievelingetje,\nJe kindje zit en zingt.\n(M. Nijhoff, VW, dl. 1, 1982, p. 47)\nVaak werden de gewone verzen voorbehouden aan de solist/zanger, terwijl het refrein werd meegezongen door het publiek. Naarmate het gedicht een autonomer status krijgt ten opzichte van zang of dans, verliest het refrein of keerrijm aan belang en krijgt het een meer decoratieve functie.\nEen speciale vorm van het refrein is de stock-1, als onderdeel van het refrein-2.
********Term uit het grensgebied van prosodie en literaire kritiek voor een woord, ook wel onomatopee genoemd (< Gr. onoma = naam
********Term uit het grensgebied van prosodie en literaire kritiek voor het feit dat klankverschijnselen van een tekst iets toevoegen, gevoelsmatig of - blijkens klankanalyse - rationeel, aan de betekenis van een woord, woordgroep of zin. Die extra betekenis is dikwijls moeilijk bewijsbaar, maar ligt meestal op het vlak van de subjectieve receptie van de lezer. Als voorbeeld van klankexpressie in het rijm zie men de volgende verzen van Bloem:\nMijn wangen gloeiden warmer\nToen ik het vorstlijk marmer\nBetrad en wist mij armer\nDan ooit [...]\n(J.C. Bloem, VG, 1965, p. 50). \nIn deze verzen valt op te merken dat de rijmvrager ‘warmer’ in de rijmgever ‘marmer’ de notie ‘koud’ kan releveren, terwijl vervolgens de rijmgever ‘armer’ in de rijmvrager ‘marmer’ (in de forma formata) de notie ‘rijk’ kan oproepen. Aan de formele waarde (waarmee bedoeld is het prettig klinken zonder meer) van dit rijm wordt op deze manier iets toegevoegd en deze meer dan formele rijmesthetiek is een vorm van functionele klankexpressie, die grotendeels steunt op de betekenismogelijkheden van de betrokken woorden, welke door de plaats binnen de tekst, meer dan door de klankwerking ervan, op elkaar worden betrokken.\nAnders ligt het met de, eveneens tot het gebied van de klankexpressie behorende, verschijnselen als klanknabootsing, klankschildering en klanksymboliek. 
********Term uit het grensgebied van prosodie en literaire kritiek waarmee wordt aangeduid dat klankverschijnselen (in ritme en/of rijm) bepaalde noties, stemmingen, gevoelens c.q. een bepaalde sfeer van een tekst weergeven of versterken. Deze vormen van klankexpressie (door sommigen ook wel klankschildering genoemd) kan men bijv. ervaren in een gedicht als ‘Juffer Lola’ van P. van Ostaijen, waarvan de eerste strofe luidt:\n\n\nJuffer Lola, dit is waar,\nDanst met stappen,\nRappe,\nRanke,\nOp het klanken\nVan een lustige gitaar.\nKleine,\nFijne\nSirkeldansen\nVormen kransen\nRond, rond,\nOver het tapijt\nZo bont.\n(P. van Ostaijen, VW, Poëzie, dl. 1, 1979, p. 73)\nDe eigenschap van spraakklanken om associatieve betekenissen en sensaties te weeg te brengen is uiteraard ook bekend buiten de literatuurstudie. Zo wordt bijv., volgens een bekend experiment van de psycholoog W. Köhler (1887-1967), het woord ‘takete’ meestal geassocieerd met scherpe visuele vormen, en het woord ‘maluma’ met rondere, zachtere vormen. Ook taalkundigen hebben zich met het fenomeen bezig gehouden, o.m. in de studie van de iconiciteit van taal
********Term uit het grensgebied van spraakkunst en prosodie voor accent- en pauzeverhoudingen (vgl. cesuur) binnen een grammaticale eenheid. In poëzie is de werking daarvan dikwijls afhankelijk van de spanning tussen het ritme van het vers-1 en dat van de zin. Deze spanning ontstaat vooral daar waar het eind van de versregel niet samenvalt met een syntactische grens (enjambement) en vervolgens daar waar binnen de versregel met een metrisch (metrum) patroon een of meer pauzen (syntactische grenzen) als punten van rust optreden. Het spreekt vanzelf dat de factor tijd bij dit alles een grote rol speelt.
********Term uit het terrein van de literatuursociologie voor het hele gebied van de instituties die een rol spelen in de totstandkoming van dat wat wij literatuur noemen. Het gaat daarbij om een reeks van organisaties die zich bezighouden met de productie, consumptie, verspreiding, kritiek en bestudering van literatuur en die onderdeel uitmaken van de veldtheorie zoals die door P. Bourdieu werd geïntroduceerd. Tot die organisaties behoren de uitgeverij, de lezers en lezersorganisaties, boekhandel, colportagevormen, scholen en de lessen in literatuur(geschiedenis), universiteiten, kranten en tijdschriften, literaire kritiek, enz..
********Term van Engelse afkomst waarvan de precieze etymologie onzeker is. Het uit het Frans afkomstige argot geldt als synoniem. Men bedoelt er een vooral door woordkeus bepaalde vorm van taalgebruik mee (idioom, register-2, sociolect, Bargoens) die behoort tot en geassocieerd wordt met een welbepaalde etnische, professionele of andere sociale groep: criminelen, druggebruikers, immigranten, muzikanten, soldaten, sportlui, studenten, zeelui, enz. In tegenstelling tot vaktaal of jargon is slang niet beperkt tot technische termen met een gespecialiseerd gebruik
********Term van W.Gs Hellinga en H. van der Merwe Scholtz die, in het kielzog van de autonomiebewegingen, in 1955 hun gezaghebbende studie Kreatiewe analise van taalgebruik, met als ondertitel ‘Prinsipes van stilistiek op linguistiese grondslag’ hun opvattingen daarover publiceerden. In hun uitleg van de methode zeggen ze dat ze willen nagaan wat een tekstgedeelte in een bepaalde taalgebruikseenheid in een concrete tekst feitelijk doet (dit tegenover het onderzoek naar taalgebruiksmogelijkheden in het algemeen):\nOm die geheel sinteties uit sy onderdele te probeer saamstel, deug nie. Die omgekeerde weg moet bewandel word: die onderdele moet binnen die geantisipeerde geheel “geartikuleer” word. Die kreatiewe “antisipasie” en die analitiese “artikulasie” van die sitaat binne die geantisipeerde geheel, is 'n bedryf wat die suiwerste aangedui kan word as kreatiewe analise.  \n(W.Gs Hellinga & H. van der Merwe Scholz, Kreatiewe analise van taalgebruik, 1955, p. 47-48)\nDe auteurs baseren zich op F. de Saussures Cours de linguistique générale (1916), een werk dat ook de grondslag vormt van het structuralisme. 
********Term voor de aan elkaar genaaide katernen van een boek, voordat de boekband er omheen komt. Vanaf de 7de eeuw was het algemeen gebruik om stevige koorden of in elkaar gedraaide stroken leer of perkament dwars over de rug te leggen en daar het naaigaren bij het doorwerken van elk katern omheen te draaien. De uiteinden van deze koorden werden aan de platten van de boekband bevestigd.\n\n\n\n\n\n\n\nEen afbeelding van twee binders die een boekblok naaien en een derde binder (rechts) die de rug van een genaaid boekblok overlijmt (1658). [bron: Bibliopolis]
********Term voor die poëzie die geïnspireerd is op een werk uit de beeldende kunst. Het beeldgedicht kent verschillende vormen. Zo is er het portretgedicht, dat een tekening, schilderij of gravure vergezelt, en waarin, meestal in de vorm van een epigram, de voorgestelde persoon als voorwerp van lofprijzing centraal staat. Vondel was hierin zeer productief. Ook het emblema kan als vorm van het beeldgedicht gezien worden. Naast het eigenlijke beeldgedicht onderscheidt men ook cumulatieve beeldgedichten, die (een deel van) een oeuvre als onderwerp hebben, en fictieve beeldgedichten, die een niet bestaand kunstwerk evoceren.\nHet genre kende een grote bloei in de 16de en 17de eeuw, en een opleving in 20ste eeuw. Een voorbeeld van een 20ste-eeuws beeldgedicht is H. Claus’ ‘Visio Tondali’ uit Een geverfde ruiter (1961). Tom van Deel verzamelde een aantal beeldgedichten in Ik heb het Rood van ’t Joodse Bruidje lief (1988).\nDuits equivalent: Bildgedicht.
********Term voor een onderdeel van de lay-out waarbij aan het begin van een regel een paar spaties wit wordt gelaten om aan te geven dat er sprake is van een nieuwe alinea of van een citaat van meer dan één regel.\nIn poëzie, waarin het wit-1 een belangrijke rol speelt voor de lay-out en de strofevorming, kan inspringen van regels een tekststructurerende werking hebben.
********Term voor een sonnet waarin een of meer personen, al dan niet met name genoemd, worden uitgescholden. Een bekend schrijver van dit genre was W. Kloos in de periode van de achteruitgang (1893-1894) van De nieuwe gids. Men denke bijv. aan het sonnet ‘Ik zal u allen rechten, huich’lend vee’ (De nieuwe gids, 1894, dl. 1, p. 294). Zie ook polemiek en dirae. 
********Term voor het niet-kalligrafische, cursieve schrift dat steeds naast de verschillende boekschriften heeft bestaan vóór en enige tijd na de opkomst van de boekdrukkunst ten behoeve van administratieve doeleinden en het persoonlijk briefverkeer. Kenmerkend voor een gebruiksschrift zijn het gebruik van een smalle, harde pen en het meeschrijven van de luchtlijnen.\nHet gebruiksschrift van de Romeinen was aanvankelijk de capitalis cursiva of majuskelcursief. In de 3de eeuw n.Chr. werd deze schriftsoort geleidelijk vervangen door de minuskelcursief die zich op sommige plaatsen tot in de 8ste eeuw handhaaft. De Karolingische minuskel, die zich in de 8ste eeuw ontwikkelt, kent geen cursieve variant als gebruiksschrift: het is een typisch boekschrift. De belangrijkste oorzaak hiervoor is dat de behoefte aan een gebruiksschrift tot in de 11de eeuw ontbreekt door het economische en staatkundige verval: er wordt vrijwel alleen in de kloosters geschreven (scriptorium).\nOmstreeks 1100 ontstaat, waarschijnlijk onder invloed van de laat-Karolingische oorkondenschriften, de gotische littera cursiva, die tot het einde van de 13de eeuw alleen als gebruiksschrift zou fungeren. \nDe humanisten (humanistisch schrift) ontwikkelden in de 15de eeuw een eigen gebruiksschrift: de littera italica.\nUiteindelijk verdwijnen in de 16de en 17de eeuw de uniforme gebruiksschriften: het geschreven woord krijgt het persoonlijke karakter van de individuele schrijver.\n\n\n\n\n\n\n\nGebruiksschrift als boekschrift. [bron: B. Engelhart & J.W. Klein, 50 eeuwen schrift (19883), p. 150].
********Term waarin de overheersende opvatting(en) of de geestesgesteldheid van een bepaalde historische periode-1 tot uitdrukking wordt gebracht. In feite brengt men diverse verschijnselen uit één tijdvak onder één noemer om op die manier het wezen van dat tijdvak uit te drukken. Het spreken over een bepaalde tijdgeest berust dan ook op een holistisch uitgangspunt. Het begrip stamt uit de Hegeliaanse geschiedopvatting, waarbij niet de zichtbare werkelijkheid het doel van de beschrijving is, maar de daarachter verborgen algemeen geldende geest. In de Diltheyaanse Geistesgeschichte dienden de waargenomen deelverschijnselen te worden beschreven in het kader van het wezenlijke. Binnen die wetenschapsopvatting gold de Zeitgeist als dat centrale en wezenlijk bepalende van een periode. Vooral in de cultuurwetenschappen (bijvoorbeeld bij Burckhart en Huizinga) is het benoemen van de tijdgeest een veel voorkomende poging geweest om tot periodisering te komen. In feite is het een mentale constructie van de geschiedschrijver.
********Term waarmee doorgaans de literatuur wordt aangeduid die verschenen is tijdens de Tweede Wereldoorlog (speciaal vanaf 1942, het jaar van de instelling van de Kultuurkamer) en die tegen de Duitse bezetter gericht was. Maar in ruimere zin valt onder verzetsliteratuur alle geëngageerde literatuur (engagement) die tegen een regime van onderdrukking is gericht en een geest van opstand en verzet tot uiting brengt. Een goed voorbeeld daarvan is het geuzenlied uit de 16de en 17de eeuw dat de expressie vormde van strijdvaardig verzet tegen de Spaanse overheersing: Een nieu geusen liet-boecxken (1581
********Term waarmee Goethe in 1827 (Gespräche mit Eckermann) wou aantonen dat literatuur een gemeenschappelijk bezit is van de hele mensheid en dat men – hij bedoelde zijn landgenoten – daarom uit zijn nationale bekrompenheid moest trachten los te komen. Deze in wezen grensoverschrijdende visie op literatuur bleek tegen de achtergrond van het opkomende liberalisme in de eerste decennia van de 19de eeuw (vrije wereldeconomie en vrije ideeënspreiding) algauw een utopie te zijn, temeer daar ‘nationalismen’ overal de kop opstaken. Zie in dit verband ook de recente global novel.\nEen selectieve visie op het begrip dook allengs op: wereldliteratuur als een pantheon van de groten
********Term waarmee het vrijere drama wordt afgezet tegen het klassiek drama. Meestal formuleert men de verhouding van het romantische drama ten opzichte van het klassiek drama dan ook in negatieve termen: het kent geen vaste opbouw in vijf bedrijven en men houdt zich niet aan de aristotelische eenheden (eenheid van handeling, tijd en plaats). Bovendien kan in het romantische drama de verheven ernst doorbroken worden door komische intermezzi. Als belangrijke vertegenwoordigers van het romantische drama in deze zin worden Shakespeare en Bredero vaak genoemd.\nDe term ‘romantisch drama’ wordt ook gebruikt voor het drama zoals dat in de romantiek werd geschreven en opgevoerd. Daarvoor gelden overigens dezelfde hierboven genoemde kenmerken, maar nu niet meer in negatieve zin. Duidelijk prevaleert hier de binding met de stroming romantiek. Opvallend is de hernieuwde belangstelling voor het drama van Shakespeare in deze periode. In Duitsland schreven Goethe, Schiller, Grillparzer en Von Kleist dit type romantische drama’s en in Frankrijk Victor Hugo. Het waren auteurs waarvoor Adriaan van der Hoop grote bewondering had. Diens noodlotsdrama De horoscoop (1838) kan als voorbeeld genoemd worden van een Nederlandstalig romantisch drama.
********Term waarmee men de activiteit aanduidt van het schrijven van een historisch overzicht van de literatuur of een gedeelte van de geschiedenis daarvan. Het resultaat van die bezigheid, waarbij men overigens steeds met een reeks methodologische keuzes en theoretische problemen geconfronteerd wordt, is een literatuurgeschiedenis.\nDoorgaans schrijven literatuurhistorici de geschiedenis van de literatuur van hun eigen taalgebied en daarbinnen vaak ook van bepaalde genres (proza, poëzie, kinder- en jeugdliteratuur) of deelgebieden als Vlaamse literatuur of de literatuur van Suriname, Nederlands-Indië of die van vrouwen.
********Term waarmee men de technische moeilijkheidsgraad van teksten aangeeft, los van inhoudelijke factoren. De leesbaarheid van een tekst is afhankelijk van een hele reeks factoren: gemiddelde zinslengte, syntactische complexiteit, woordlengte en -structuur, frequentie van gebruikte woorden en woordcombinaties (collocaties), thematische coherentie, enz. In het algemeen zal een ‘gemakkelijke’ tekst gekenmerkt zijn door een voldoende mate van informationele redundantie (zie informatietheorie). Vanaf de jaren veertig hebben vooral Amerikaanse geleerden formules pogen vast te leggen waarmee de leesbaarheid van teksten exact ‘gemeten’ kan worden. Drie bekende voorbeelden zijn de formules van Edgar Dale & Jeanne Chall, Rudolph Flesch, en Robert Gunning
********Term, aanvankelijk voor een encomium (Gr. koorzang) op de overwinnaar in de Griekse spelen, later voor een lierdicht op een historische of legendarische figuur in het algemeen, en nog later vaak ook als paradoxale lofdichten in ironische of satirische zin op personen of zaken (satire). Subgenres van het lofdicht, loflied of lofzang zijn de ode, hymne en dithyrambe. Naast de serieuze lofdichten van bijv. J. van der Noot, Lofsang van Brabant (1578), D. Heinsius, Lof-sanck van Jesus Christus (1616), of J. Van den Vondel, Lof der Zee-vaert (1623), staan de paradoxale lofdichten van bijv. Roemer Visscher, Lof van een blaeuwe scheen, G.A. Bredero, Lof van de rijckdom (1613) en Lof van de armoede (1614) en D.P. Pers, Suyp-stad of Dronckaerts leven (1628).
********Term, afkomstig uit oosterse en Grieks-Romeinse mythen, waarmee een tijdperk van volledige kosmische harmonie of de oorspronkelijke paradijselijke toestand van de mensheid werd aangeduid.\nIn de geschiedschrijving duikt de term herhaaldelijk op. Elke cultuur heeft haar eigen gouden eeuw.\nVoor Griekenland is dat de 5de eeuw v. Chr. Dankzij de bekwame staatsman Perikles bereikte de Griekse beschaving toen een cultureel en economisch hoogtepunt. In dat gunstig klimaat kwamen filosofie (bijv. Plato), literatuur (bijv. Sophocles, Euripides), beeldhouwkunst (Phidias) en wetenschap (bijv. Thucydides, Hippocrates) tot volle ontplooiing. Omdat tijdens de late republiek (89-31 v. Chr.) en de regering van keizer Augustus (31 v. Chr. - 14 n. Chr.) in de Latijnse literatuur een grote harmonie bereikt werd tussen het Griekse model en de eigen Romeinse aard, ging men deze periode (met o.a. C. Julius Caesar, Cicero, Vergilius, Horatius, Ovidius, Livius) eveneens de gouden eeuw noemen. In tegenstelling hiermee noemde men de daaropvolgende periode tot aan de dood van keizer Trajanus (117 n. Chr.), die eveneens een bloeitijd was, de zilveren eeuw (met o.a. Seneca, Tacitus, Quintilianus, Juvenalis, Martialis). Het klassieke ideaal van harmonie leeft hierin voort, maar er duiken ook nieuwe tendensen op zoals grotere emotionaliteit, barokke taal en gekunsteldheid.\nOok in andere taalgebieden werd ‘gouden eeuw’ de aanduiding voor een periode van grote bloei. Voor de Nederlandse letterkunde is dat de 17de eeuw (Vondel, Hooft, Bredero), zo ook voor de Franse (Corneille, Racine, Molière) en de Spaanse (‘siglo de oro’ met Cervantes, Lope de Vega, Calderón de la Barca en Quevedo). In het Engelse taalgebied is het de ‘Elizabethan Period’ met Spenser, Shakespeare, Ben Jonson. Naar analogie met de gouden eeuw van Augustus noemt men daar verder het einde van de 17de en de eerste helft van de 18de eeuw ‘Augustan Age’ (met Dryden, Pope, Addison, Swift). 
********Termen, door F.W. Nietzsche (1844-1900) geïntroduceerd in diens Die Geburt der Tragödie (1872), en geïnspireerd op de filosofie van A. Schopenhauer (1788-1860). Met het apollinische, ontleend aan de naam van Apollo, de Griekse god van de kunsten, duidt men alles aan wat, tegenover het dionysische, in wereldbeschouwing, levensleer en kunst de kenmerken draagt van het statische, evenwichtige intellect en van datgene wat streeft naar maat, orde en harmonie. Het betreft een houding waarop rede, begrenzing en evenwicht hun stempel drukken.Ten aanzien van de kunsten doelt de term op licht en begrijpelijkheid, rede, symmetrie, schoonheid en genezing. Nietzsche zag het apollinische als een van de hoofdkenmerken van de Griekse kunst. Samen met het dionysische, waarmee het in een voortdurende spanningsverhouding staat, vormde het de grondslag van de Griekse cultuur zoals die bijv. in de tragedie tot uiting komt. De Griekse kunstwerken werden in deze optiek gezien als producten van een krachtig conflict, niet zozeer serene rust representerend als wel een met moeite verkregen overwinning.\nHet dionysische staat - tegenover het apollinische - voor alles wat, in religie, moraal, en esthetiek het scheppende, heroïsche, duistere en chaotische representeert. Op het gebied van de kunsten gaat het, in de lijn van de dithyrambische (dithyrambe) razernij van de wijngod Dionysus, vooral om elementen als onbegrijpelijkheid, disharmonie en woeste kracht, vaak in verbinding met primitieve natuur, irrationaliteit, instinctief en onbeschaafd gedrag en zelfs wreedheid. Als voorbeeld hiervan gold voor Nietzsche in de Griekse tragedie de emotionaliteit van de koorzang (tegenover het apollinische in de dialoog).\nSommigen leggen verband tussen het apollinische element in de Oudheid en het rationele van het latere classicisme. Parallel hieraan legt men dan verband tussen het dionysische en de latere irrationele elementen van de romantiek.
********Theater met een hoge graad van werkelijkheidsbetrokkenheid. Analoog met de documentaire literatuur, de documentaire film, enz. (zie faction) zet het zich af tegen een fictionele, esthetiserende vertekening van de historische werkelijkheid. Het is de bedoeling om, gebruikmakend van authentiek bronnenmateriaal, waargebeurde feiten te tonen op de scène. Een bekend voorbeeld is de zgn. Living newspaper van het Amerikaanse Federal Theatre Project, dat in de jaren 30 van de vorige eeuw nieuwsfeiten rapporteerde via scenische uitbeelding. In de Angelsaksische wereld vindt men wel eens de term ‘theatre of fact’.\nIn meer specifieke zin gebruikt men de term meestal om er een historisch bepaalde vorm van politiek theater mee aan te duiden die tot bloei kwam in Duitsland tijdens de jaren 1960 met schrijvers als R. Hochhuth, H. Kipphardt, P. Weiss, R. Schneider. Het documenteert een recente historische gebeurtenis op basis van feitelijk bewijsmateriaal (officiële documenten, persverslagen, statistische gegevens e.d.). Kenmerkend is de demonstratie met theatrale middelen van een sociopolitieke visie die de gangbare en van bovenuit gemanipuleerde officiële ‘versie van de feiten’ op de korrel neemt. De band met de maatschappijkritische stroming van de jaren 60 en met de kritische theorie van de Frankfurter Schule is manifest. De aangewezen dramaturgische middelen om een kritische evaluatie door de toeschouwer mogelijk te maken, komen uit de brechtiaanse traditie (episch drama).\nAls voorloper van dit theater wordt E. Piscator genoemd (Trotz alledem, 1925), die overigens de naam ‘dokumentarisches Theater’ introduceerde. In de eerste docudrama’s staat de verwerking van het (Duitse) oorlogstrauma centraal. Via de toenemende internationalisering van deze theatervorm zijn andere maatschappelijke gebeurtenissen op de voorgrond gekomen: de Cubacrisis, de Vietnamproblematiek, minderheden, dekolonisatie etc.
********Theatervorm die ontstaan is in Duitsland in de twintiger jaren van de 20ste eeuw onder impuls van regisseur Erwin Piscator, met als belangrijkste representant de toneelschrijver Bertolt Brecht met zijn Dreigroschenoper (1928). Het is een vorm van het drama waarin gepoogd wordt menselijke lotgevallen op een bovenindividuele wijze voor te stellen. Het kent daarom geen specifieke held, maar introduceert een algemeen menselijke trek, belichaamd door een personage of een beschouwer van het menselijk handelen. De geslotenheid van het aristotelisch drama wordt in het episch theater opgeheven in een structuur die zowel handeling als commentaar omvat. Het is anti-illusionistisch in die zin dat het de illusie van het klassieke of romantische drama doelbewust doorbreekt door middel van het vervreemdingseffect, zoals het inschakelen van een koor, gebruik te maken van projecties of doorbreking van de vierdewand-fictie d.m.v. een verteller, de zgn. episering. De toeschouwer wordt zo op afstand gehouden opdat hij zich niet identificeert met één van de personages en zo in staat blijft de gepresenteerde handeling zo objectief mogelijk te beoordelen. Het episch drama is doorgaans politiek-sociaal geïnspireerd.\nMen kan zich afvragen in hoeverre het episch drama een nieuwe theatervorm was. Ook in de middeleeuwen bestond al een vorm van episch theater met genres als het spel van zinne en de moraliteit, die eveneens een bovenpersoonlijk karakter hebben. Zo worden in Den Spyeghel der salicheyt van Elckerlijc (15de eeuw) algemene begrippen als Die Dood, Gheselscap, Maghe, ’t Goed en uiteraard Elckerlijc zelf uitgebeeld. Ook het latere Senecaans-Scaligeriaans renaissancedrama vertoont epische trekken, bijv. in Hoofts Warenar (1617). In het moderne Nederlandstalige toneelrepertoire heeft H. Mulisch’ Tanchelijn (1960) trekken met het episch drama gemeen.
********Theatervorm waarin toneel wordt gebracht dat voor ouders met kinderen aantrekkelijk is en dus inhoudelijk ook is toegesneden op begrijpelijkheid voor kinderen, maar ook voor ouders of grootouders onderhoudend blijft. Vaak gaat dit type theater gepaard met activiteiten die niet per se op het terrein van het toneel liggen, zoals allerlei spelletjes, eigen creatieve inbreng, traktaties e.d.\nBekend werden o.m. het kinder- en familietheater De Naald in het Westland, Concordia in Enschede, De Vasim in Nijmegen en Casa Blanca in Brussel. Cabaretier Herman van Veen richtte samen met Laurens van Rooyen de theatergroep Harlekijn op waarmee vanaf 1968 familievoorstellingen geproduceerd worden. 
********Theoretische en methodologische aanpak die literaire fenomenen wil beschrijven en analyseren door literatuur te beschouwen als een complex maatschappelijk en cultureel systeem. Algemeen gaan systeemtheoretische voorstellen niet uit van literatuur als een a priori gegeven onderzoeksdomein en vertrekken zij niet van de vraag naar het wezen van de literatuur. Tegenover een dergelijke essentialistische vraagstelling bepleiten ze een functionalistische aanpak, die vooral onderzoekt hoe literatuur daadwerkelijk functioneert in bepaalde constellaties. Een dergelijke benadering trekt bijgevolg radicaal de conclusies uit de opvatting van Tynjanov dat literatuur niet in termen van essenties bestudeerd moet worden, maar veeleer in termen van relaties. Binnen een systeemtheoretische benadering wordt onderzocht hoe – via een complex netwerk van relaties, actoren en handelingen, en types van discours – iets als ‘literatuur’ geleidelijk aan gestalte krijgt, en nader wordt geprofileerd en gelegitimeerd ten opzichte van andere culturele systemen (kunst, filosofie, religie e.d.).\nEen eerste invloedrijk analysemodel binnen de literatuurstudie vormde de zogenaamde polysysteem(theorie), die - op basis van het Russisch formalisme - werd ontwikkeld door enkele Israëlische onderzoekers (I. Even-Zohar, G. Toury). Volgens deze theorie vormt literatuur een polysysteem, dat zich enerzijds positioneert ten opzichte van andere culturele systemen en zich anderzijds intern differentieert in een aantal kleinere componenten. Aanvankelijk lag het accent vooral op de lotgevallen van literaire genres en tradities, waarbij het concept norm een centrale plaats bekleedde. Mettertijd is de polysysteemtheorie uitgebreid tot een theorie van culturele processen en heeft ze explicieter aansluiting gezocht bij de veldtheorie van P. Bourdieu. Dergelijke opvattingen zijn vooral van cruciaal belang gebleken binnen het domein van de vergelijkende literatuurstudie, het vertaalonderzoek en de analyse van intermediale contacten (tussen literatuur en film of plastische kunsten).\nLos van het polysysteemonderzoek ontwikkelden zich diverse varianten van soortgelijk systemisch onderzoek, vooral dan in het Duitse taalgebied. Bijzonder invloedrijk zijn de publicaties van S.J. Schmidt. Uitgaande van een breed opgezet interdisciplinair theoretisch kader (gebaseerd op de sociologie van N. Luhmann, de neurobiologische theorieën van Maturana en Varela, en het constructivisme) beschouwt hij literatuur als een (in de moderne maatschappij) autonoom systeem, dat verbonden wordt met specifieke handelingen en functies. Literatuuronderzoek bestudeert, binnen het kader van de empirische literatuurwetenschap, de voor literatuur typische handelingen (met de daarmee verbonden handelende actoren) met betrekking tot de productie, de verspreiding, de receptie en de verwerking (postprocessing) van literaire teksten: auteurs, distributiekanalen, literaire kritiek en leesgedrag. Achterliggend uitgangspunt vormt de wijze waarop het literaire systeem steunt op twee eigen conventies: enerzijds de esthetische conventie (de niet-referentiële verwijzing van teksten), anderzijds de polyvalentieconventie (die meer dan één interpretatie toelaat). Ook hier zijn duidelijke verbanden te leggen met de institutionele sociologie van P. Bourdieu.\nAndere systeemtheoretische benaderingen leggen dan weer sterker de klemtoon op de tekstuele structuur van literatuur, hetzij door literatuur te beschouwen als een aparte vorm van vertoog of discours, hetzij door de receptie- en interpretatiegeschiedenis van afzonderlijke teksten, binnen een hermeneutisch kader, te analyseren als een reeks onderling verbonden communicaties over literatuur.\nAlgemeen stelt men vast dat deze theoretische voorstellen binnen de literatuurstudie continu aan belang winnen. Toch blijven enkele cruciale vragen bestaan. Een eerste probleem vormt de verbinding van een literair-theoretische benadering met een ruimere sociologische of zelfs cognitivistische inbedding. Een andere kwestie betreft de verhouding tussen theoretische constructies en gedetailleerd empirisch en literair-historisch onderzoek.
********Theorie die werd ontwikkeld door de Franse socioloog P. Bourdieu (1930-2002). Bourdieu conceptualiseert de maatschappij of de sociale omgeving waarbinnen actoren handelen als een geheel van overlappende, relatief autonome velden. Voorbeelden van velden zijn het literaire, het economische, het culturele, religie, politiek, enz. Elk veld is een geheel van relaties met zijn eigen specifieke structuur en doelstellingen, die niet zomaar transporteerbaar zijn naar een ander veld. Het literaire veld bestaat uit symbolische goederen, d.w.z. producten waarvan de waarde niet beperkt is tot hun strikt economische waarde. De veldtheorie analyseert hoe de productie-, distributie- en consumptierelaties van deze symbolische goederen bepaald worden door sociale structuren, hoe ze tot stand komen door sociale interactie. Het literaire veld is inderdaad een sociaal gestructureerde ruimte van posities waarin uiteenlopende actoren (auteurs, critici, uitgeverijen, tijdschriften, e.d. voortdurend strijd leveren voor het bepalen van de legitieme, dominante literaire modellen en zo literaire legitimiteit (symbolisch kapitaal) verwerven. Deze strijd impliceert een voortdurende zoektocht naar distinctie. Vermits de meest efficiënte distinctieprincipes diegene zijn die het best de specificiteit van het veld uitdrukken, worden de literaire hiërarchieën gevormd rond bepaalde technieken, stijlen, thema’s, zodat er een voortdurend raffinement van vormen en concepten optreedt.\nDaarnaast onderscheidt Bourdieu ook de ‘habitus’ die eigen is aan specifieke situaties en groepen. ‘Habitus’ verwijst naar een systeem van disposities, d.w.z. door socialisatie bereikte schema’s die onze waarneming en ons gedrag dermate sturen dat ze als ‘spontaan’ en ‘vanzelfsprekend’ worden ervaren en dat hun beperkende normerende invloed door de betrokkenen zelf niet langer wordt herkend. De habitus draagt zo bij tot een consolidering van de veldstructuur – het veld wordt als vanzelf als zinvol, waardevol en belangrijk ervaren – terwijl omgekeerd het veld de habitus mee conditioneert.\nDe vraag naar de afbakening en de grenzen van een veld vormt bijgevolg een interne kwestie van het veld zelf. Het komt er dan ook op aan om, door middel van een empirische vraagstelling, te onderzoeken waar de veldeffecten het sterkst zijn (het krachtencentrum) of waar ze nauwelijks nog waarneembaar zijn (de grens). Allereerst heeft die vraagstelling betrekking op de autonomie van het literaire veld, maar ook binnen de literaire (culturele) productie zijn diverse velden tegelijk werkzaam. Bourdieu maakt hier hoofdzakelijk een onderscheid tussen een ‘veld van grootschalige productie’ (dat gericht is op kapitaal en consumptie) en een ‘veld van beperkte productie’, dat voor zichzelf een onbeperkte autonomie opeist en integraal gericht is op het verwerven van cultureel kapitaal binnen een beperkte groep van insiders. 
********Tijdens de renaissance door de (Italiaanse) humanisten bedachte scheldnaam voor het middeleeuwse boekschrift uit de daaraan voorafgaande eeuwen. De humanisten identificeerden het gotische schrift met de degeneratie van de klassieke literatuur in compendia, bloemlezingen enz. Met de Gothen heeft het gotische schrift, evenmin als de gotiek, iets te maken. \nDe moderne paleografie heeft de term gotisch schrift gehandhaafd als overkoepelende benaming voor het boekschrift dat tussen de 12de en 15de eeuw gebezigd werd. Dit minuskelschrift, en dan met name de littera textualis, kenmerkt zich door a) nogal dicht tegen elkaar aan geschreven letters met als gevolg dat er (veel) meer tekst op een bladzijde kon – zij het dat de bladzijde met het oog op de leesbaarheid van de tekst vaak niet meer over de volle lijn beschreven kon worden, maar in kolommen moest worden opgedeeld, b) een zekere breking in de letters. Vandaar de in de late middeleeuwen door schrijfmeesters gebezigde naam fractuur (fractura). Met name de 15de-eeuwse littera textualis formata vertoont deze kenmerken sterk. Het gotisch schrift borduurt voort op de 8ste-9de-eeuwse Karolingische minuskel, van welk schrift het zich nauwelijks in ductus onderscheidt, maar wel in de spatiëring, de breedte van de pen en de hoek van de pen ten opzichte van het perkament, als gevolg waarvan de letters een gedaanteverandering ondergingen.\nBinnen het gotisch schrift onderscheiden we de standaard boekletter: littera textualis, de gestileerde cursief: littera cursiva, de mengvorm van beide: littera hybrida, en het gebruiksschrift: littera currens.\n\n\n\n\n\n\n\nEen psalterium gedrukt in gotisch schrift [bron: K.F. Treebus, Tekstwijzer (19884), p. 31].
********Toelichting aan de voet van de pagina, doorgaans in een kleiner lettertype, bij een gedeelte van de tekst op die pagina dat gewoonlijk van een verwijzingsteken is voorzien. De meest voorkomende voetnoten bestaan uit literatuurverwijzingen of bronnenopgaven en uit woordverklaringen bij teksten (annotatie). In boeken worden voetnoten gewoonlijk telkens per pagina vanaf 1 genummerd
********Toelichting aan het eind van een hoofdstuk, een artikel of een boek, doorgaans in een kleiner lettertype. De meest voorkomende eindnoten bestaan uit literatuurverwijzingen of bronnenopgaven en uit woordverklaringen bij teksten (annotatie). In boeken en tijdschriften worden eindnoten gewoonlijk doorlopend genummerd
********Toelichting op een tekst waarmee een algemeen referentiekader en de noodzakelijke kennis van zaken wordt gegeven aan een (moderne) lezer om die tekst zo goed mogelijk in zijn historische context te begrijpen. Daarbij maakt men gewoonlijk onderscheid tussen twee typen commentaar.\nIn de eerste plaats geeft men commentaar op de gehele tekst. Hierbij gaat het in feite om een historische en hermeneutische betekenistoekenning (hermeneutiek), waarbij delen van de tekst hun betekenis krijgen in de context van de gehele tekst en anderzijds de gehele tekst zijn betekenis ontleent aan de delen ervan (hermeneutische cirkel). Sommige auteurs noemen dit type commentaar macrocommentaar. Met name de ‘Amsterdamse school’ (W.Gs Hellinga, F. Lulofs, F. Veenstra) heeft zich met dit soort commentaar beziggehouden. \nIn de tweede plaats geeft men commentaar op woorden, namen of zaken die in de tekst genoemd worden en die niet (meer) algemeen bekend verondersteld kunnen worden. Men spreekt daarom wel van woordcommentaar of zakencommentaar. Dit type wordt wel microcommentaar genoemd.\nDe eerste soort commentaar wordt gewoonlijk in de inleiding of nabeschouwing van tekstedities gegeven en soms zelfs in een afzonderlijke uitgave. Het tweede type commentaar bestaat doorgaans uit annotaties bij de te verklaren woorden of zaken.
********Toevoeging van één of meer spraakklanken aan het eind van een woord. Ook wel epithese genoemd. Die aanvulling kan verschillende redenen hebben. Het kan gebeuren  vanwege een historische verandering van een woord, zoals met 'burcht' in plaats van het oorspronkelijke 'burg'. Het kan ook een aanpassing aan de spreektaal zijn, zoals in 'meende(n)ie' of een metrische oplossing door een eind-n toe te voegen als hiaatdelging.\nIn Vondels Gysbreght van Aemstel (1637) komt de volgende regel voor waardoor, door het toevoegen van een lettergreep, de alexandrijn gehandhaafd blijft (cursivering van ons):\nWie zich flauwhertig vindt, dat die terugge tree.\n(Ed. W.H. Staverman & A.L. Sötemann, 19502, p. 19) 
********Toneel dat bestemd is om gespeeld te worden voor een bredere laag van de bevolking, speciaal voor die groepen die gewoonlijk niet naar het theater gaan. Twee typen volkstoneel overheersen, nl. volksdrama dat het publiek in de eerste plaats wil amuseren en toneel dat erop gericht is om het publiek op te voeden en rijp te maken voor het ‘betere’ toneel. Speciaal deze laatste vorm van volkstheater ontstond onder invloed van de arbeidersbeweging vanaf het eind van de 19de eeuw. In Berlijn werd bijv. in 1890 de Volksbühne opgericht die over het hele land voorstellingen verzorgde. \nIn 1916 richtte Herman Bouber met zijn vrouw en Jac Sluyters het Volkstoneel op, waarvoor Bouber zelf stukken schreef als Mooie Neel, Bleke Bet, Oranje Hein en De Jantjes. De toneelgezelschappen De Jonge Spelers en het Nederlandsch Volkstoneel, beide onder leiding van G.P.M. Groeneveld, streefden vooral verheffing van het volk na. In België werd in 1920 met dat doel Het Vlaamsche Volkstooneel gesticht door J. de Gruyter. \nNa de Tweede Wereldoorlog werd vooral het Amsterdams Volkstoneel van Beppie Nooij bekend met stukken van Herman Bouber, Herman Heijermans en Johan Fabricius.
********Toneel dat bestemd is om te worden gespeeld in een kleine intieme ruimte en met beperkte middelen om de toeschouwer zo direct mogelijk deelgenoot te maken van de subtiele dramatische handelingen op het toneel. Het kamertoneel leent zich door de geringe afstand tussen acteurs en publiek bijzonder goed voor spelelementen die een psychologisch effect beogen of voor het overbrengen van het spelen met taal.\nDe term ‘kamertoneel’ is afkomstig van de Duitse ‘Kammerspiele’ van Max Reinhardt en vanaf 1906 in gebruik geraakt. Toneelstukken van Strindberg en Tsjechov worden wel aangeduid als kamertoneel. Veel avant-garde-theater, bijv. dat van Ionesco, heeft gebruik gemaakt van de voordelen van het kamertoneel. In Antwerpen speelde het Vlaams Kamertoneel, opgericht door Joris Diels kamertoneel en in de jaren vijftig programmeerde het Nederlands Kamertoneel stukken in het Theater op Zolder. Ook in andere kleine theaters, zoals die van de toneelgroep Studio, het Mechels Miniatuurtheater, het Vestzaktheater wordt dit type toneel gespeeld, soms met het publiek rondom (arenatheater, aulatheater).
********Toneel dat in de traditie van de retorische oefeningen en het Neolatijns schooldrama aan de jezuïetencolleges werd opgevoerd. Het droeg bij tot de verlevendiging van het onderricht in de Latijnse taal en de welsprekendheid, tot de activering van het geheugen en tot de kunst om zich zelfverzekerd en beschaafd in het publiek te bewegen. Het bracht de leerlingen in een beleefd contact met deugd en ondeugd, met Bijbelse en antieke helden, met heiligen en martelaren, het absolute gelijk van het roomse geloof en de eigen geschiedenis. Hierin lag ook de pastorale functie van de spelen voor het publiek. De publiciteit voor het eigen college was eveneens een belangrijke intentie.\nHet gebruik van het Latijn en de jezuïtische voorkeur voor een affectieve retoriek die de toeschouwer in al zijn vermogens en zintuigen moest raken, leidden ertoe dat het aandeel van het multimediale spektakel in de opvoering van groot belang was (zie Gesamtkunstwerk). De overgrote meerderheid van de spelen zijn slechts bewaard in periochen (programmabrochures) die het volgen van de actie moesten vergemakkelijken.\nDe invloed van het jezuïetentoneel op het theater in de volkstaal beperkt zich in onze gewesten vooral tot het repertoire. Een interessant nevenverschijnsel is het jezuïtisch catechesetoneel in de volkstaal, waaronder ook meisjestoneel. Door zijn rijkdom aan spektakel en de aanwending van balletten en muziek heeft het collegetoneel invloed uitgeoefend op de opera.
********Toneel dat, in tegenstelling tot het beroepstheater, gespeeld wordt door mensen die geen vakopleiding aan een toneelschool gevolgd hebben en voor hun optreden niet gehonoreerd worden. Veel amateurtoneelspelers zijn georganiseerd in toneelverenigingen die hun wortels hebben in de rederijkerskamers. Amateurtoneel is een vorm van creatieve vrijetijdsbesteding die in Nederland en België zeer verbreid is en soms tot opmerkelijke prestaties geleid heeft. Tot de bekende amateurgezelschappen behoort het Gooise Plankenierstheater en het amateurtheater Vlaanderen Opendoek dat landjuweelfestivals organiseert.\nEr bestaat een Nederlandse Vereniging voor Amateurtheater (gevestigd in Den Haag) die vanaf 2010 een tijdschrift over amateurtoneel uitgeeft. Het Nederlands Centrum voor het Amateurtoneel publiceerde een losbladige uitgave als Algemene katalogus (1980) van amateurtoneelstukken.
********Toneel waarin ernaar gestreefd wordt zoveel mogelijk kunstvormen in één voorstelling met elkaar te verenigen. Men spreekt daarom ook wel van een Gesamtkunstwerk omdat dit toneel berust op het samengaan van kunstvormen als toneel, mime, muziek, dans, beeldende kunst (decors e.d.), architectuur (bijv. bij de toneelopbouw) en soms ook film- en beeldprojectie. In feite is de term Gesamtkunstwerk ruimer dan totaaltheater, omdat die niet per se betrekking heeft op theater. \nHoewel de term vrij nieuw is, vond ook in het klassieke toneel reeds versmelting van verschillende vormen van kunst plaats. Toneel, zang en dans vormden al bij de klassieken elementen van één voorstelling. Moderne vormen van totaaltheater werden verwezenlijkt door o.m. Max Reinhardt en Antonin Artaud. In Nederland kan als voorbeeld gelden de opera Labyrint (1966), gebaseerd op Louis Paul Boons De Paradijsvogel en bewerkt door de componist Peter Schat in samenwerking met Lodewijk de Boer (tekstschrijver), Koert Stuyf (choreograaf) en Albert Seelen (cinematograaf). In diezelfde tijd experimenteerde de toneelgroep Studio onder regie van Kees van Iersel met dit type toneel, o.a. in Hoera Amerika (1967).
********Toneelspel dat speelt in de meimaand en dat gegeven uitbuit door de ontluikende natuur te thematiseren, vaak in verband met een opbloeiende liefde. Een voorbeeld van zo'n meispel is het Mey Spel van Cloris en Philida (1631) van Jan Harmensz Krul dat tevens elementen heeft van het herdersspel (pastorale-2).\nIn het Hulthemse handschrift (ca. 1408) is Een liedekijn vanden hoede overgeleverd dat bestaat uit een gespeelde dialoog tussen een meisje en haar minnaar en dat men een meizangspel zou kunnen noemen. De Haarlemse rederijkerskamer Trou moet blijcken had een meispel op het repertoire onder de titel Een spel van die Meij (ed. Hüsken e.a. Trou moet blijcken. Bronnenuitgave [...], 1996, p. 50v-61v). 
********Toneelstuk in één enkel bedrijf of één akte. Een niet-avondvullend stuk van beperkte duur, zelden langer dan veertig minuten, toegespitst op één dramatische handeling en gebruik makend van zo functioneel mogelijke techniek.\nHoewel er voor 1750 wel toneel in één bedrijf geschreven werd (klucht-1, sotternie, tafelspel), werd de term pas in de tweede helft van de 18de eeuw gangbaar. In de 19de eeuw werd de eenakter vaak gebruikt als voorspel voor het avondvullend stuk, het zgn. affichestuk. In de 20ste eeuw wordt de eenakter vooral proeftuin voor toneelexperimenten en –vernieuwing.\nVoorbeelden van eenakters zijn A. Tsjechovs De beer (1888), H. Pinters The dumb waiter (1959) en in het Nederlandse taalgebied Herman Heijermans’ Het kind (1903), Hugo Claus’ De getuigen (1952) en Lodewijk de Boers Darts (1967).
********Toneelstuk(je) dat de inleiding vormt op een groter drama, maar daarvan losser staat dan een proloog of expositie. Het voorspel is van deze drie de meest zelfstandige vorm. In sommige gevallen is het voorspel bedoeld om de thematiek, de omstandigheden, het milieu of de sfeer te introduceren van het drama waaraan het vooraf gaat. De omvang van een voorspel kan sterk verschillen, maar meestal omvat het niet meer dan een enkele scène-1. Soms kan het echter uitdijen tot een bijna zelfstandig drama: vgl. F. Schillers Wallensteins Lager als voorspel bij Die Piccolomini en Wallensteins Tod (1798-1799). Hoofts ‘Voor-reden’ bij zijn Warenar (1617) kan beschouwd worden als een voorspel waarin Miltheydt en Giericheydt de thematiek van het blijspel introduceren, terwijl ze in het blijspel zelf vervolgens niet meer voorkomen. Later schreef bijv. G. Hermans met Joas: een kerst- en driekoningenspel (1908) en ook daar is een voorspel bij. 
********Toneeltekst die door een personage wordt uitgesproken buiten het kader van de ‘normale’ dialoog die het handelingsverloop draagt. Er kunnen drie typen terzijdes worden onderscheiden. In het zgn. monologische terzijde (monoloog) wordt niemand expliciet aangesproken. Het personage spreekt tot zichzelf, waarbij het ‘onbewust’ informatie verschaft over zijn psychologie, zijn bedoelingen of de achtergrond van een situatie. Dit monologische terzijde onderscheidt zich van andere vormen van alleenspraak doordat het duidelijk ‘in de marge’ van het handelingsverloop geplaatst is: de andere personages hebben er geen weet van, ook al zijn ze aanwezig op de scène. In het zgn. dialogische terzijde zijn er twee of meer sprekers die wat apart zijn opgesteld  in de scenische ruimte (vandaar dat men dat wel aanduidt met de Italiaanse term 'a parte') en wier dialoog niet is bestemd voor de ‘centraal’ opgestelde personages, hoewel die vaak betrokkenen zijn bij wat besproken wordt (bijv. afluisterscènes, bespieding, het opzetten van een geheim plan). Dit procédé kan ook aangewend worden met humoristische bedoelingen wanneer denigrerend gesproken wordt over een ‘slachtoffer’ dat op de scène aanwezig is, maar dat (bij conventie) niets kan horen. Het komische effect ligt dan meestal in de meerinformatie die ten nadele van het bedoelde personage wordt meegedeeld aan het publiek (dramatische ironie). Het derde type heet terzijde ad spectatores (Lat. tot de toeschouwer gericht). Hier wordt het publiek expliciet aangesproken. Daardoor wordt het onderscheid bewust doorbroken tussen de interne dramatische communicatie (de communicatie op de scène tussen de personages onderling) en de externe dramatische communicatie (communicatie tussen spelers en publiek) terwijl die scheiding althans principieel nog werd gehandhaafd bij de eerste twee vormen van terzijde. In feite is hier sprake van doorbreking van de vierdewand-fictie.\nDe techniek van het terzijde werd in de oudheid herhaaldelijk toegepast door de blijspeldichter Plautus, later ook door Molière en andere komedieschrijvers. Het procédé is zo geliefd in het komisch toneel omdat het zorgt voor komisch contrast, bijv. door de tegenstelling tussen wat op het toneel tegen een ander personage wordt gezegd en wat (met een knipoog) tot het publiek is gericht. In Bredero’s Spaanschen Brabander (1617) geeft Robbeknol herhaaldelijk in terzijdes commentaar op zijn meester Jerolimo, waardoor diens grootheidswaan in een komisch daglicht komt te staan.\nIn toneelsatires, zoals in het sterk van romantische ironie getuigende Der gestiefelte Kater (1797) van L. Tieck, is het terzijde een vaak gehanteerd middel om de getoonde handeling en alles wat op het toneel gebeurt te becommentariëren en ook te ridiculiseren. In het episch drama van B. Brecht krijgt het terzijde ad spectatores een heel bijzondere functie: de toneelillusie wordt radicaal doorbroken, de zelfbeslotenheid van het handelingsverloop wordt opgeheven, bijv. doordat de acteur uit zijn rol stapt en deze toelicht. Deze technieken behoren tot het door Brecht beoogde vervreemdingseffect waarmee hij de toeschouwer wakker wil schudden en op het werkelijkheidsgehalte van de behandelde problematiek wil wijzen.
********Toneelterm uit de periode van de Nederlandse renaissance voor apparatuur en machines (theatermachinerie) die het mogelijk maken allerlei kunstgrepen uit te voeren op het toneel (zie ook deus ex machina). In de nieuwe Schouwburg te Amsterdam van 1665 waren toestellen aangebracht om snel van coulissen te wisselen en om mensen en voorwerpen zowel boven als onder het toneel te verplaatsen. Vooral Jan Vos maakte in zijn toneelstukken veelvuldig gebruik van de mogelijkheden die de nieuwe toneelinrichting bood. Zijn treurspel Medea (1667) vermeldde op de titelpagina ‘met verscheidene Kunst en Vliegwerken, nieuwe Baletten, Zang en Vertooningen’ en bevatte o.a. een scène waarin een wagen, bespannen met vuurspuwende draken, door de lucht vliegt.\nOverigens bevatte de oude Schouwburg van Costers Academie ook al een ‘daelend hemelwerck’, maar dat bleef beperkt tot een op en neer bewegende wolk.\n\n\n\n\n\n\n\nDankzij kunst en vliegwerk wordt de val van Faëton erg spectaculair (1774). [bron: R.L. Erenstein (red.), Een theatergeschiedenis der Nederlanden (1966), p. 253]
********Toneelvorm waarin de toneelillusie bewust doorbroken wordt om onder meer door middel van het vervreemdingseffect, zoals dat bijv. door Bertold Brecht werd gebruikt, de toeschouwer te verhinderen zich in de personages en de handeling van het stuk in te leven. In Nederland werd deze toneelvorm toegepast door Willem Royaards en Eduard Verkade aan het begin van de 20ste eeuw. In Vlaanderen experimenteerde de Internationale Nieuwe Scène in de jaren ’70 met dit type theater en in Nederland schreef S. Polet anti-illusionistisch toneel, bijv. met Adam X (1973). Vaak berust het anti-illusionistische op de doorbreking van de zgn. vierdewand-fictie. Er is een glijdende overgang naar extremere vormen van modern toneel, zoals het absurd theater (absurd toneel) en het antitheater, die soortgelijke doelstellingen hebben.
********Toneelwedstrijd tussen rederijkerskamers in de 15de en 16de eeuw met een bovenregionaal karakter. De wedstrijd had hierdoor een grootschaliger karakter dan het juweel, de toneelwedstrijd op plaatselijk of regionaal niveau. Een wedstrijd van een minder officieel karakter werd haagspel (haagspelen) genoemd. Het landjuweel is beïnvloed door de schuttersfeesten, waarbij de literaire afdeling van het schuttersgilde teksten declameerde en soms toneel speelde. Een landjuweel duurde meestal enkele dagen en speelde zich niet alleen binnenskamers af. Een publiek feest was bijvoorbeeld de intocht van de deelnemende rederijkers in de stad van de organiserende kamer.\nOver de landjuwelen van de 15de eeuw is minder bekend dan over die van de 16de eeuw, die met veel pracht en praal gepaard gingen. In de 16de eeuw nam men meestal op uitnodiging deel aan zo'n toernooi. In de uitnodiging waren het reglement van het toernooi (de ‘kaerte’) en de vraag waar het mededingende toneelstuk over moest gaan (zin) geformuleerd. Het programma omvatte in de 16de eeuw altijd een factie (of liedeken), een esbat(t)ement en een spel van zinne. De stukken werden door de kamers zelf vervaardigd, meestal door de factor. De prijs (het juweel, meestal een zilveren sieraad) werd uitgeloofd voor het beste esbatement. De winnende Kamer kreeg meteen de opdracht om het volgende landjuweel te organiseren. Soms werden de vertoonde spelen en de voorgedragen gedichten gedrukt en uitgegeven, zoals die van het grootst bekende landjuweel van Antwerpen in 1561. Dit feest duurde drie weken en had ca. 1500 deelnemers.\nDoor sommigen wordt de term landjuweel uitsluitend gebruikt voor een cyclus van wedstrijden, waarvan er voor zover bekend maar één heeft plaatsgevonden, namelijk tussen 1515 en 1561 en waarvan het Antwerpse feest het slotstuk was. Deze term heeft in dat geval uitsluitend betrekking op het hertogdom Brabant.\nSedert 1922 is in België het landjuweel nieuw leven ingeblazen in de vorm van een regelmatig gehouden concours voor amateurtoneel, vooral in Vlaanderen. De bedoeling van de initiatiefnemer, Herman Teirlinck, was het peil van dat amateurtoneel te verbeteren en een forum te bieden aan toneelschrijvers van eigen bodem.\n\n\n\n\n\n\n\nUitnodiging van de Camer van de Violieren voor het landjuweel van 1561 te Antwerpen. [bron: A.G.H. Bachrach e.a. (red.), Moderne Encyclopedie van de Wereldliteratuur, dl 5 (19822), p. 25].
********Tot de didactische literatuur behorend genre dat de bedoeling heeft om in de vorm van poëzie lering te verstrekken (utile dulci). In de middeleeuwen worden leerdichten geschreven door o.a. Jacob van Maerlant en Jan van Boendale. De grote didacticus van de renaissance is Jacob Cats, die de christelijke ethiek van de nieuwe Republiek op een veel breder publiek richtte dan Coornhert eerder in proza had gedaan. Op hoog theologisch niveau staat het leerdicht Altaergeheimenissen (1645) van Vondel.\nIn later tijd kan Bilderdijks De ziekte der geleerden tot de leerdichten gerekend worden. Veel, zo niet alle, geestelijke lyriek kan tot het leerdicht gerekend worden.
********Tussenwerpsel dat buiten het zinsverband valt. Bijv.:\nMoet een romanschrijver, die met zijn zenuwen en zijn bloed en zijn spermatozoïden - pardon - in de tijd van vandaag vastzit, niet de tijd van vandaag weergeven [...]?\n(L.P. Boon, De Kapellekensbaan, 19544, p. 15) 
********Twee opeenvolgende rijmparen met dezelfde rijmklank in een gepaard rijmende tekst, bijv.\nBi deser favelen soe bespellen\nDie quade, die de goede quellen,\nDie valsch sijn ende valscheit tellen\nMet orconden van haren ghesellen\n(Esopet, ed. Te Winkel, 1881, IV, vs. 25-28).\nIn de Middelnederlandse literatuur is het vierrijm ongebruikelijk. De aanwezigheid ervan kan wijzen op een corruptie.
********Tweetal auteurs die samen verantwoordelijk zijn voor één tekst, waarbij soms zelfs onduidelijk is door wie van de twee welk tekstgedeelte is geschreven. In veel briefromans is dat doorgaans wel duidelijk, omdat elke auteur een eigen briefschrijver voor zijn of haar rekening neemt, zoals bijvoorbeeld Simon Vestdijk en Henriëtte van Eijk deden in Avontuur met Titia (1949). \nBekende andere schrijversduo's zijn o.m. Betje Wolff en Aagje Deken, C. en M. Scharten-Antink en de detectiveschrijvers-echtparen Sjöwall en Wahlöo, en Nicci Gerard en Sean French die schrijven onder de naam Nicci French. \nZie ook co-auteur, schrijverscollectief.
********Typografisch maatsysteem voor de aanduiding van de grootte van letters. Wanneer de punt wordt afgeleid uit de vroeger gebruikelijke augustijn, dan meet één punt 1/12 van ruim 4,5 mm, dat is 0,3759398 mm. Er zijn echter verschillende typografische punten in gebruik. De 18de-eeuwse uit Frankrijk afkomstige Didot-punt (0,3759259 mm) werd in de 19de eeuw door de Duitser Berthold aangepast tot de hierboven genoemde norm. In Engeland en Amerika was het pica-systeem in gebruik, gebaseerd op ongeveer 6 pica's per inch. In de 19de eeuw werd de pica-punt bepaald op 0,3514056 mm. Tegenwoordig komt men ook wel een pica van 0,35146 mm tegen. Ondanks de door de Europese Gemeenschap verplicht gestelde metricatie worden beide puntensystemen in de praktijk naast elkaar gebruikt en wint de gewoonte om typografische maten in millimeters uit te drukken nauwelijks terrein. In de analytische bibliografie-1 daarentegen is het wel usance om in de letterformules de vanuit oud drukwerk te reconstrueren afmetingen van letters in millimeters aan te geven.
********Typografische term voor hoofdletter (bovenkast) of grote letter. Versierde kapitalen worden initialen (initiaal-1) genoemd.\nZie ook hoofdstuk voor de etymologisch verwante term 'kapittel'.\n\n\n\n\n\n\n\nGriekse kapitalen uit de 2e eeuw na Chr. [bron: K.F. Treebus, Tekstwijzer (19884), p. 22].
********Uit de 17de eeuw daterende benaming voor een in de vrije natuur spelend toneelstuk, waarin geen herders (pastorale-2), maar boeren optreden. Vondel noemde zijn Leeuwendalers (1647
********Uit de klassieke oudheid afkomstig berekeningsmodel (sectio aurea) voor de verhouding tussen lengte en breedte van een object, nl. breedte: lengte = lengte: (lengte + breedte). Deze verhoudingen zouden van goddelijke oorsprong zijn. De gulden snede werd gedurende de middeleeuwen en de renaissance ook in boeken (codex, incunabel) toegepast op de afmetingen van blad-2, bladspiegel en het wit van de marges. Bij het maken van een boek spelen echter meer factoren mee: de breedte van het rugwit bijv. is mede afhankelijk van de dikte van een boek: als een opening goed openvalt, is minder rugwit vereist dan bij een dik boek dat vaak niet helemaal vlak open kan liggen.\nOmdat de Middelnederlandse profane literatuur niet in de oorspronkelijke banden (boekband) is overgeleverd, maar in de loop der tijd opnieuw gebonden is, waarbij de marges altijd besneden werden, kan moeilijk nagegaan worden in hoeverre de gulden snede de verhoudingen bepaalde.\n\n\n\n\n\n\n\nDivina proportia typographica van Gutenberg en tijdgenoten. [bron: G.K. Schauer, Internationale Buchkunst im 19. und 20. Jahrhundert (1969), p. t.o. 337].
********Uit de Zuid-Franse hoofse liefdeslyriek afkomstig subgenre (alba, dageraadslied), waarin de torenwachter het aanbreken van de dag verkondigt en dit vergezeld laat gaan van een waarschuwing aan de minnaar om zijn geliefde te verlaten, willen zij niet in hun heimelijk samenzijn betrapt worden. Een Middelnederlands voorbeeld van een wachterlied is het 72ste lied uit het Gruuthuse-handschrift, een rondeel, dat opent met:\nSo wie bi lieve in rusten leit,\nvan niders clappen onbedwonghen,\nhi mach wel zinghen vroilicheit,\ntote dat de wachter heift ghesonghen:\n‘Staet up, het's dach!’ ‘O wi, o wach!’,\ndat's haer gheclach\nmet handen vast ghewronghen.\n(ed. Heeroma & Lindenburg, 1966, p. 383-384)
********Uit het Amerikaanse slang afkomstige term voor een flaptekst, toegeschreven aan de vroeg 20ste-eeuwse komiek Gelett Burgess (1866-1951), ter aanduiding van een korte tekst die uitgevers vaak op de voorplaat, de achterflap of de wikkel van een boek plaatsen en die een verkoopbevorderend effect moet hebben. Geprobeerd wordt om de nieuwsgierigheid en de leeslust van de potentiële koper te prikkelen met lovende citaten uit de literaire kritiek of door te wijzen op aantrekkelijke aspecten van het boek.\nSimon Vinkenoog gebruikte de term als titel voor het Vijftiger-tijdschrift Blurb (1950-1951).\n\n\n\n\n\n\n\nFragmenten van Blurbpagina's [bron: Schrijvers Prentenboek, De Beweging van Vijftig (1965), p. 46]  
********Uit het Griekse epigram, dat oorspronkelijk opschrift of bijschrift betekende, ontwikkelde zich de betekenis van epigram als puntdicht, hetgeen ook niet zo verwonderlijk is omdat veel opschriften puntig geformuleerd zijn. Opschriften kunnen in principe overal op aangebracht worden (epigraaf), maar uithangborden van horecagelegenheden, reclamedrukwerk, winkelramen en gevelstenen liggen het meest voor de hand (middenstandspoëzie), zoals reeds blijkt uit het lijvige 17de-eeuwse werk van Jeroen Jeroense (= H. Sweerts), Koddige en ernstige opschriften op luyffens, wagens, glazen, uythangborden, en andere tafereelen (2 dln., 1682-1683) en het curieuze werk van Isaac van den Berg, Het gestoffeerde winkel en luyfen banquet, dienstig voor alle winkeliers die eenige rymen (haar koopmanschap betreffende) voor luyfens, deuren, of in pak-papieren willen zetten, wat waren yder te verhandelen heeft
********Vaak ook aangeduid als suspense (uit Lat. sus-pendere = ophangen, stutten, in spanning brengen). Deze termen benoemen het psychologisch effect veroorzaakt door een reeks van aspecten die een lezer of toeschouwer op zodanige wijze manipuleren dat er een sterke betrokkenheid bij het vertelde of getoonde ontstaat en de lezer of toeschouwer zo geboeid raakt in het verloop van de handeling dat hij of zij per se de afloop (ontknoping of dénouement) ervan wil kennen. Spanning kan vaak worden toegeschreven aan tegengestelde belangen of aan conflicten die in een tekst worden beschreven. \nEen van de manipulatietechnieken is het oproepen van vragen die pas geleidelijk, soms pas aan het slot, beantwoord worden. In het bijzonder in de detectiveroman of de thriller wordt de lezer in spanning gehouden over de vraag wie de dader van een misdrijf is en wat de motieven en omstandigheden van die daad geweest zijn. Maar ook het onder moeilijke omstandigheden voldoen aan een opdracht kan spanning bij een lezer veroorzaken. Hetzelfde geldt voor de vraag of twee gelieven elkaar uiteindelijk zullen krijgen, of het goede zal worden beloond, of een vondeling zijn ouders terugvindt e.d.\nSpanning ontstaat vooral onder invloed van vermoedens van de lezer over de mogelijke afloop. De onzekerheid over een verhoopte of gevreesde afloop dragen tot de spanning bij en de auteur kan daartoe allerlei middelen aanwenden. Hij kan informatie voorlopig achterhouden of vertraagd en gedoseerd verstrekken (cliffhanger, retardering), maar hij kan ook spanning opbouwen door juist op bepaalde feiten vooruit te lopen d.m.v. dromen, voorspellingen enz. of met suggestieve anticiperende mededelingen van het type: ‘pas na enkele weken zou hij begrijpen wat haar vertrek voor hem betekende’ (anticipatie: zie flashforward). Soms komt de lezer of kijker spoedig te weten wàt er zal gebeuren, en verschuift de spanning naar de vraag van het wanneer en het hoe.\nOok door middel van het vertelperspectief kan spanning worden veroorzaakt. Wanneer de lezer via het perspectief van één van de personages meer over een gegeven situatie weet dan bijv. de hoofdpersoon, ontstaat dramatische ironie. Dat gebeurt bijv. in de situatie waarin de inspecteur de lezer over de stand van zijn onderzoek heeft geïnformeerd, maar de dader-hoofdpersoon nog niet weet wat de politie inmiddels heeft achterhaald. Het perspectief roept ook in andere zin spanning op. Het perspectief kan immers bepalend zijn voor het personage waarmee de lezer zich het sterkst identificeert. De angstige onzekerheid over het lot van dat personage wordt de angstige onzekerheid van de lezer, die dus in spanning raakt.\nOok tijd en ruimte kunnen aan de spanning bijdragen. Retardering en vooruitwijzing zijn al ter sprake gekomen. Maar ook de bekende race tegen de klok kan spanning opleveren, evenals het middernachtelijk uur in spookverhalen. Dat geldt ook voor ruimtelijke verschijnselen als een verlaten landhuis of het verscholen liggende klooster in de gothic novel of de te overbruggen afstand naar een reddingbrengend ontsnappingspunt in de spionageroman.\nUiteraard spelen ook de taal en de stijl een rol in het veroorzaken van spanning. Men hoeft daarbij maar te denken aan suggestief taalgebruik of een gejaagde stijl in bepaalde tekstfragmenten. Het is niet goed mogelijk een uitputtende opsomming te geven van spanningverwekkende elementen in de literatuur, omdat ze daarvoor te talrijk zijn. Bovendien is spanning een subjectief gegeven.\nSpanning wordt mede bepaald door de manier waarop informatie gedoseerd wordt tussen lezer en personage. Men kan hier verschillende types van spanning onderscheiden naargelang de lezer, het personage of beiden het antwoord op een bepaalde vraag niet kennen. Men spreekt van een raadsel in het laatste geval: lezer noch personage krijgen de essentiële informatie vóór het einde (bijv. detective). Dreiging is er wanneer de lezer wel en het personage niet op de hoogte is, zoals in de situatie waarin de sympathieke held zich niet bewust is van het gevaar dat hem boven het hoofd hangt
********Vage verzamelnaam voor romans waarin ongewone, onverwachte, spectaculaire gebeurtenissen, gevaarlijke situaties en problemen voorkomen die zich vaak afspelen in een vreemd milieu. De hoofdpersoon moet om gevaren af te wenden ongebruikelijke, slimme of heldhaftige oplossingen bedenken en uitvoeren. In de avonturenroman zijn actie en spanning belangrijker dan ontwikkeling van karakters of ideeën. De hoofdpersoon is doorgaans een held.\nAls oudste avonturenromans in het Nederlandse taalgebied kunnen de ‘jonge’ Karelroman, zoals de Hughe van Bordeeus (14de eeuw) en de laatmiddeleeuwse prozaroman beschouwd worden. Een goed voorbeeld van een 17de-eeuwse avonturenroman is De Americaensche Zee-roovers (1678) van de scheepschirurgijn A.O. Exquemelin. Nicolaas Heinsius schreef Den vermakelyken avonturier (1695), een picareske roman die tevens avonturenroman genoemd kan worden. In de 18de eeuw ontstond in navolging van D. Defoe’s Robinson Crusoë (1719) een aantal avonturenromans die men robinsonade pleegt te noemen. Een Nederlands voorbeeld daarvan is De Walchersche Robinson (1752) van een onbekende auteur. Ook het 18de-eeuwse imaginaire reisverhaal rekent men wel tot de avonturenromans. Recente voorbeelden van avonturenromans zijn S. Vestdijks Puriteinen en piraten (1947) en De vuuraanbidders (1947), romans die men echter ook historische romans kan noemen.\nAvonturenromans blijken een belangrijke rol te spelen in de leesontwikkeling van kinderen. De ontwikkelingspsychologe Charlotte Bühler schrijft in dat verband over de ‘Robinsonleeftijd’ (10-12 jarigen). Sommige auteurs over dit onderwerp laten ook de thriller, de oorlogsroman (oorlogsliteratuur), de wildwestroman (western) en de sciencefiction onder dit genre vallen.
********Vaktaal is het herkenbare en min of meer gespecialiseerde sociolect eigen aan een bepaalde professie, wetenschappelijke discipline of andere sociale groep. Dit omvat het gebruik van een aparte terminologie (vakwoordenschat) maar daarnaast ook andere aspecten van taal en taalgebruik (bijv. een bepaalde stijl of reeks tekstconventies).\nTerwijl het gebruik van een gemeenschappelijke vaktaal een sociale band creëert voor de insiders, is ze wel eens moeilijk te begrijpen voor buitenstaanders, die zich daardoor uitgesloten en ondergewaardeerd kunnen voelen. Vandaar dat men het soms heeft over jargon: woord waarin de negatieve connotatie overheerst.\nZie ook kunsttaal.
********Van traditioneel proza afwijkende wijze van schrijven door experimenten met vorm en inhoud zoals die in de jaren ’70 werd beoefend door auteurs van het postmodernisme: Sybren Polet, J.F. Vogelaar, Lidy van Marissing, Daniël Robberechts, Gust Gils, Mark Insingel, Willy Roggeman e.a. Als voorgangers werden door hen o.m. de auteurs L.P. Boon en Ivo Michiels genoemd. Hoewel deze auteurs zich nooit als groep hebben gemanifesteerd, gingen ze wel uit van een aantal door hen gedeelde literatuuropvattingen. Ze streefden naar een nieuw soort realisme, waarvoor de heersende literaire conventies doelbewust doorbroken moesten worden om de lezer tot een nieuwe manier van lezen te bewegen en daarmee tot een nieuwe waarneming van de werkelijkheid. Ze huldigden de opvatting dat kunst niet gericht is op ontroering of schoonheidservaring, maar in de eerste plaats op maatschappelijk handelen.\nHet experiment bestaat meestal uit het gebruik van collagetechnieken, het doorbreken van de eenheid van het verhaal door perspectiefwisseling, naamsveranderingen van personages, het oningevuld laten van woorden of tekstfragmenten, vragen aan de lezer, afwijkend gebruik van de interpunctie, het doorbreken van genreconventies enz. Al deze ingrepen in het conventionele prozaverloop hebben doorgaans een vervreemdingseffect op de lezer, waardoor deze gedwongen wordt telkens opnieuw positie te kiezen, actief deel te nemen aan het vertelde en de implicaties van het gelezene kritisch te doordenken. De lezer krijgt vrijwel nooit de gelegenheid zich te identificeren met één der personages. Veel van deze teksten (de experimentele prozaschrijvers hebben een voorkeur voor de aanduiding ‘tekst’) bevatten ontleningen aan buitenliteraire teksten: folderteksten, krantenartikelen, politieke teksten en soms ook bandopnamen. De bedoeling daarvan is o.a. om het fictionele karakter van het proza te doorbreken. Omdat de schrijvers van experimenteel proza ervan uitgaan dat de realiteit niet tot een al dan niet metafysische eenheid te herleiden is, moet ook de autonomie van een tekst met zijn eenheidspretentie worden afgewezen. Men spreekt in dit verband wel van een ‘open textuur’. Deze teksten vragen m.a.w. om een andere benadering dan de gebruikelijke interpretaties die juist op de veronderstelde consistentie van de tekst berusten. Daarnaast hebben deze teksten vaak de bedoeling de literatuur te ontindividualiseren.\nBovendien richten schrijvers van experimenteel proza zich niet op één prozastijl of op één bepaald genre. Vaak is hun proza een constructie van prozafragmenten die aan allerlei tekstsoorten ontleend kunnen zijn: detectives, wetenschappelijk proza, reclameteksten, pornografie, etc. Daarmee wordt de aandacht ook nog gericht op de in die teksten gebruikte taal waarachter allerlei maatschappelijke opvattingen schuil kunnen gaan.\nVoorbeelden van dit type experimenteel proza kan men vinden in de verhalenbundel Het mes in het beeld (1976), samengesteld door J.F. Vogelaar.
********Van zelfcorrectie is sprake wanneer een schrijver in een tekst iets geschreven heeft dat onmiddellijk daarna wordt herroepen en wordt vervangen door iets dat geacht wordt beter aan de bedoeling van de auteur te beantwoorden. Vaak wordt zo'n zelfverbetering vooraf gegaan door 'beter gezegd' of  'nee, maar ...'. Zo schrijft N. Beets in zijn gezang:\nDe moerbeitoppen ruischten
********Vanaf de 16de eeuw komen al afbeeldingen (ets, gravure) van auteurs voor in hun boeken, maar door de uitvinding van de fotografie en de opkomst van het professionele schrijverschap in de 19de eeuw neemt het aantal schrijversportretten explosief toe. Dank zij dit nieuwe wondermiddel kon het publiek vertrouwd worden met de door hen bewonderde auteurs. Een van de eerste fotoboeken van letterkundigen is van Jan ten Brink, Onze hedendaagse letterkundigen (1885). Rond 1860 raakte het inplakken van portretfoto’s in exemplaren in zwang: die exemplaren waren duurder dan die zonder foto. In de 21ste eeuw verschijnen nog maar weinig boeken zonder schrijversportretten, vaak op de achterflap. 
********Variant van het maskerspel. Tegenover de maskers die daarin de deugden en verdiensten van de monarchie voorstelden, plaatste Jonson zgn. antimaskers (antimasque). Deze variant voerde eveneens gemaskerde beroepsacteurs en acrobaten ten tonele (vooral saters en demonen) die de wereld van het kwaad en de chaos verbeeldden. Hun aanvankelijk allegorische rollen, zoals Onwetendheid, Lichtgelovigheid, Verdenking en Ontrouw, evolueerden echter in groteske, soms obscene zin, wat een contrast creëerde met de harmonieuze orde van de masque zelf.
********Verbale schildering van personen, objecten, landschappen, interieurs enz. Dergelijke descriptieve (Lat. descriptio < de-scribere = be-schrijven) passages kunnen uitvoerig zijn, waarbij men een opsomming kan geven van vrijwel alle eigenschappen, of bondig door een suggestie te geven van het te beschrijven object of een aantal van de meest opvallende details. Zie ook evidentia en ekfrasis. \nBeschrijvingen komen voor in alle literaire vormen. In de verhalende genres gebruikt men de beschrijving van oudsher als vertelwijze naast het bericht, de scenische presentatie en eventuele beschouwelijke commentaren. In de 19de-eeuwse roman kwamen vaak zeer uitvoerige beschrijvingen voor, bijv. bij een realistisch auteur als Balzac of in de historische roman, waar ze doorgaans de functie hebben om door detaillering en sfeerschepping de couleur locale te versterken. Daarnaast kunnen beschrijvingen ook ten dienste staan van karakterisering of van de spanningsopbouw (spanning), m.n. door de vertraging die ze veroorzaken. De beschrijving werd een conventioneel onderdeel van de roman en werd soms zelfs een doel op zichzelf, met het gevolg dat het handelingsverloop van secundair belang werd. Het proza van de Tachtigers bijv. kende een type beschrijvingen dat sterk beïnvloed was door het impressionisme. Sommige van hun korte prozawerken bestonden vrijwel uitsluitend uit beschrijving, waarbij vooral kleur- en lichtindrukken een belangrijke rol speelden. Deze ‘proza-schetsen’ behoren tot de door Forum zo gesmade beschrijvingskunst van de Tachtigers. Een bekend voorbeeld daarvan is Arij Prins’ Uit het leven (1885). Verder staan auteurs als Jakobus van Looy en (later) Stijn Streuvels bekend als ‘beschrijvers’. In het moderne proza worden onder invloed van veranderde literatuuropvattingen uitvoerige beschrijvingen veeleer vermeden, bijv. omdat ze de vaart uit het verhaal halen.
********Verdinglijking of reïficatie is de benoeming van iets abstracts in concrete terminologie, zoals in de uitdrukking ‘tijd is geld’ of ‘ideeën zijn de vrucht der verbeelding’. Dat geldt ook voor de allegorische voorstelling van een deugd in (toneel)personages: bijv. Cracht, Schoonheyt en Vroescap in Den spieghel der salicheyt van Elckerlyc (15de eeuw). Het is in feite een vorm van metaforisch taalgebruik (metafoor). De term is geen volledige synoniem van materialisatie, maar er is een nauwe relatie.
********Vereniging van kooplieden of handwerkers uit een stad die per bedrijfstak door middel van statuten het beroepsleven tot in details regelde: de werkuren, de kwaliteit van de producten en het bestrijden van fraude. Erkenning en reglementering gebeurden door de stedelijke overheid. De beoefenaren van een bepaald beroep waren verplicht lid te zijn.\nHet doel van deze ‘kartels’ was de concurrentie binnen de stad tegen te gaan en het machtsmonopolie van een kleine groep op het stadsbestuur te handhaven. Men onderscheidde het koopmansgilde, dat in Nederland in de 16de eeuw verdween
********Vergoeding aan auteurs, c.q.componisten, fotografen, illustratoren e.a., voor het uitlenen van hun werk in openbare bibliotheken, mediatheken e.d. Zie ook auteursrecht.
********Verhaal over het getal π, zodanig geschreven dat het aantal letters van ieder woord achter elkaar gezet de cijfers van π vormen: 3,141592653589793238462... Het verhaal zelf dient ook de voorschriften te vermelden waaraan de auteur zich gehouden heeft (bijv. een leesteken = 0).\nPi-verhalen, die gebruik maken van de eerste 402 cijfers van het pi-getal zijn ontstaan naar aanleiding van een prijsvraag van NRC/Handelsblad, bijv.:\nWel, ’t werd ’n fikse puzzelarij om evenzo fraai als Keith, cijferbrij formerend talrijke decimalen van pi, tot leesbaar stel zinnen te vormen, iets dat het geheugen een zo welkome ezelsbrug biedt. (T. Nijzink)\nZie ook recreationele taalkunde.
********Verhaal, toneeltekst of roman waarin een fictieve, vaak ernstige of gevaarlijke gebeurtenis wordt beschreven en de gevolgen daarvan en de mogelijke oplossingen successievelijk de revue passeren. In een TV-serie op de Nederlandse televisie werd een onder invloed van klimaatverandering ontstane dijkdoorbraak em de gevolgen daarvan getoond. In deze reeks werd duidelijk ingespeeld op het feit dat Nederland voor een groot deel onder A.P. ligt en wat er dan allicht zal gebeuren als de dijken doorbreken. In een aantal science fiction-verhalen die zich in de nabije toekomst of in een gefingeerd heden afspelen, zijn dergelijke hypothetische rampscenario's ook aan de orde.\nIn tal van romans en verhalen kan een dergelijk wat-als-vraag een rol spelen, ook als onderdeel van een roman of verhaal. We kunnen bijvoorbeeld denken aan één van de figuren van Dickens roman David Copperfield (1849-1850), de schuldenaar mr. Micawber, die aan het eind van de roman met zijn gezin een onzekere toekomst tegemoet gaat in Australië. Wat-als hij daar ook mislukt?\nHet wat-als-scenario kan overigens ook dienen als bron voor humor. Zowel de Vlaamse als Nederlandse televisie kenden een programma onder de titel 'Wat als', waarbij een hypothetische situatie dient als uitgangspunt voor absurde sketches: bijv. Wat als dokters praten zoals ze schrijven? Wat als justitie bij de tijd was? Wat als iedereen ambtenaar was?\nDaarnaast zijn wat-als-vragen vaak aan de orde in filosofische gedachte-experimenten. 
********Verhandeling geschreven naar aanleiding van een vraag, opgegeven door een dicht- of ander genootschap: de inzending van het antwoord hield mededinging in naar een uitgeloofde prijs, meestal in de vorm van eremetaal. De jury die de inzending moest beoordelen, werd door het desbetreffende genootschap aangewezen. Bekroning leidde doorgaans tot uitgave van de studie op kosten van de vereniging, veelal door opname ervan in een reeks van die club. Zo verging het J. Kinkers Proeve eener Hollandsche prosodia [...] in 1808 bekroond door de Hollandsche Maatschappij van fraaije kunsten en wetenschappen en in 1810 verschenen als deel 1 van de Werken van dit genootschap.
********Verklaring bij of toelichting op bepaalde zaken die in een tekst genoemd worden in de vorm van een annotatie door de editeur. Meestal spreekt men van woord- en zakencommentaar, daarmee een nauwkeurig onderscheid tussen beide typen commentaar vermijdend. Dat onderscheid is ook lang niet altijd te maken omdat tal van verouderde woorden naar zaken verwijzen, zoals bijv. het in een 19de-eeuwse tekst voorkomende ‘bulster’ dat ‘strozak’ of ‘beddezak’ betekent. Met zakencommentaar bedoelt men doorgaans annotaties bij namen van niet-fictionele personen, titels van boeken of kunstwerken, historische feiten en namen van plaatsen, straten of gebouwen voorzover die niet meer bekend verondersteld kunnen worden. Zo wordt in Hildebrands ‘De familie Stastok’ uit de Camera obscura de naam ‘Mingaud’ genoemd. In het zakencommentaar wordt ons meegedeeld dat dit een destijds beroemde biljarter geweest is die in 1847 overleed.
********Verklaring van of toelichting op woorden in een tekstuitgave door een editeur, doorgaans in de vorm van een annotatie. Meestal spreekt men van woord- en zakencommentaar, daarmee een nauwkeurig onderscheid tussen beide typen commentaar vermijdend. Dat onderscheid is ook lang niet altijd duidelijk, maar meestal bedoelt men met woordcommentaar toelichtingen op in onbruik geraakte woorden, dialectvormen of woorden uit vreemde talen. Voorbeelden hiervan uit de Camera obscura van Hildebrand zijn ‘bouffante’ en ‘blankofficier’, waarbij de editeur noteert ‘lange wollen das’, respectievelijk ‘slavenopzichter in Suriname’. Woord- en zakencommentaar kan men vooral aantreffen in school-, studie- en leesedities. De aard en omvang ervan is afhankelijk van het publiek waarop een editie gericht is.
********Verkorte schrijfwijze of uitspraak van één of meer woorden: ‘bijv.’ (bijvoorbeeld), ‘d.m.v.’ (door middel van), ‘i.t.t.’ (in tegenstelling tot), ‘e.v.’ (en volgende), ‘a.w.’ (aangehaald werk), ‘aso’ (asociaal), ‘bobo’, ‘depri’, ‘prof.’ enz. In Middelnederlandse handschriften en incunabelen gebruikt om schrijfmateriaal te besparen (abbreviatuur), tegenwoordig vnl. een kwestie van gemakzucht, in advertenties van zuinigheid. Veel afk. maken een tekst z.g.a. onleesbaar, terwijl ze nauwelijks ruimtebesparend zijn. Het gebruik van afgekorte woorden kan eveneens zijn oorzaak hebben in het taboe dat rust op het uitspreken van het woord (zoals ‘k’ voor ‘kanker’), in het gebruik van vakjargon (‘lab.’ (laboratorium), ‘U.B.’ (universiteitsbibliotheek)) of om zich sociaal te profileren (turbotaal). Verwant aan de afkorting zijn het acroniem of letterwoord en de inkorting.\nVeel afkortingen zijn te vinden in daaraan gewijde woordenboeken, zoals H.J. Boef, Afkortingenlijst van de Nederlandse taal (1989) en Th. de Boer & M. de Smit, Van Dale afkortingen (2003).
********Verkorte schrijfwijze van een woord waarbij begin- en eindletters gehandhaafd blijven, bijvoorbeeld ‘dr.’ voor ‘doctor’. Als het eind van een woord weggelaten wordt, bijvoorbeeld in ‘prof.’, spreekt men van afkorting. Sommigen staan erop om na inkortingen geen punt te schrijven, hoewel de officiële spellingregels die wel voorschrijven. 
********Verouderde term uit de typografie voor de afmeting van een letter van 12 typografische punten (punt-2), iets meer dan 4,5 mm, ook wel aangeduid met cicero. Op typografische linealen staat de augustijnverdeling bij de aanduiding ‘2 P’: ieder streepje op de schaalverdeling geeft nl. 2 punten aan. De aangegeven 67 augustijnen zijn alle onderverdeeld door middel van zes streepjes, zodat in totaal 804 punten afgemeten kunnen worden.\nTegenwoordig spreekt men over een letter corps 12 of een 12-puntsletter, waarmee men de grootte van het loden staafje bedoelt waarop de grootste letter van een totale letterpolis (vaak de cursieve ‘f’ als stok- én staartletter) is gegoten.\n\n\n\n\n\n\n\nVoorbeeld van een augustijn, gezet door Joan Michael Fleischman (1768). [bron: Bibliopolis]
********Verschijnsel uit de praktijk - en de reflectie daarop - van de letterkunde uit de tweede helft van de 18de eeuw, de periode van de ‘gevoelige Verlichting’ (preromantiek). Kenmerkend is de overgave aan de zogeheten ‘dierbare droefgeestigheid’.\nHet sensualisme van Locke zorgde voor de eerste filosofische onderbouwing. In zijn Essay concerning human understanding (1690) stelt hij dat de gewaarwordingen voor de mens de enige weg naar kennis vormen. Die visie wordt verder uitgewerkt door zijn leerling Shaftesbury, die de feitelijke basis legt voor het sentimentalisme. Volgens hem wordt de menselijke identiteit opgebouwd uit vluchtige bewustzijnsmomenten waarin gevoelens en gewaarwordingen een belangrijk aandeel hebben. Hij gelooft in de fundamentele goedheid van de mens, die door het volgen van zijn ‘natural affections’ een hogere graad van geluk bereikt. Empathie, het vermogen om zich in te leven in anderen en hun gevoelens te delen, is een natuurlijke karaktertrek. Goedheid, deugd en schoonheid vallen samen. Shaftesbury’s optimisme contrasteert met de filosofie van Hobbes, die het egoïsme en het eigenbelang van de mens onderstreept. De ideeën van Shaftesbury vinden we later terug in de Schotse Verlichting bij Hutcheson, Hume en Adam Smith.\nTussen 1740 en 1780 dringt de aandacht voor ‘sensibility’ door in alle literaire genres: poëzie, roman en drama. De sentimentele literatuur is eerder moraliserend dan analyserend en wil via pathos emotionele reacties opwekken bij de lezer, het vermogen tot empathie verhogen en de deugd bewerken. Naast een uitgesproken aandacht voor tedere gevoelens, komen vooral droefheid, ellende en tegenslagen aan bod. Dit uit zich in een voorkeur voor bepaalde genres zoals de kerkhofpoëzie (vgl. Graveyard Poets), de briefroman, de comédie larmoyante. Dikwijls worden gezinssituaties uitgebeeld met als stereotiepe personages zielsbedroefde of zwakke vrouwen, hulpeloze bejaarden en kinderen. Het taalgebruik is overladen door herhalingen, hyperbolen (hyperbool) en een overvloed aan leestekens (uitroeptekens, aandachtsstreepjes, haakjes, cursieve druk). In Duitsland sluit de beweging aan bij het piëtisme (piëtistische literatuur), dat stelt dat de werkelijkheid doorvoeld moet worden. Ook godsdienst wordt dan een zaak van subjectieve beleving. De sentimentele dichter zoekt datgene wat heimwee naar het eeuwige opwekt: de natuur, de liefde. Het sentimentalisme bereikt er eveneens een hoogtepunt tussen 1740 en 1780.\nBelangrijke  auteurs zijn ook E.Young (Night thoughts, 1742-1745), J.J. Rousseau (Julie ou la nouvelle Heloïse, 1761), L. Sterne (A sentimental journey, 1768), J.W. von Goethe (Die Leiden des jungen Werthers, 1774). R. Feith zegt in verband met zijn roman Julia (vgl. Julie) van 1783 dat het sentimentele begeleid wordt door ‘verkwikkelijke, zilte en stille tranen’. Vooral in zijn romances domineert het sentimentele volledig. Beroemd werd zijn ‘Alrik en Aspasia’ (1784), enkele jaren later geparodieerd door Kinker. In de discussie over het verschijnsel mengden zich de tijdgenoten De Perponcher, Nieuwland en Kantelaar. Wolff en Deken noemden het een modeziekte. Bellamy typeerde het als gevoeligheid die niet tot grote daden leidt. Feith zelf maakte weliswaar een onderscheid tussen ‘ware’ en ‘valse’ sentimentaliteit, maar hij trok de grens op een andere plaats dan sommige tijdgenoten en lateren.\nAfwijzingen van het sentimentalisme in de literatuur blijven nog tientallen jaren lang opduiken (De Wacker van Zon, HaverSchmidt e.a.), terwijl Huet zich afvraagt wie het ‘fijne en toch wezenlijke’ onderscheid onder woorden kan brengen tussen sentiment en sentimentaliteit: \nIndien het waar is, hetgeen iemand gezegd heeft, dat de echte sentimentaliteit gelegen is in de bewustheid der zamenstemming van hetgeen omgaat in het gemoed met den aanblik der natuur rondom ons, dan is Bellamy een groot sentimentalist geweest.\n(Cd. Busken Huet, Litterarische fantasien en kritieken,dl. 24, 1887, p. 46-47)\nMaar sentimenteel ‘in den smadelijken zin des woords’ - zoals Tollens’ debuut Sentimenteele gedichten en geschriften (1799) - zijn Bellamy’s gedichten niet
********Versjes voor kinderen die oorspronkelijk werden gezongen door de baker, de vrouw die het pasgeboren kind en de kraamvrouw verzorgt. In ruimere betekenis versjes en rijmpjes die gezongen of gezegd worden bij de speelse verzorging en opvoeding van peuters en kleuters. Deze versjes werden vaak van generatie op generatie mondeling overgeleverd. Ze zijn doorgaans anoniem en behoren tot het volkse erfgoed. Dat betekent dat ze veel varianten kennen en overal voorkomen (vgl. nursery rhyme). Bakerrijmen vertonen allerlei kenmerken van kindertaal, waaronder klankverschijnselen als associatie, alliteratie en herhaling. Er bestaan tal van vormen van bakerrijmpjes. Voor jonge kinderen zijn er o.m. het wiegelied, knierijversjes, vinger- en handrijmpjes en voor de wat oudere kinderen feestrijmpjes, kringliedjes, aftelversjes en raadselrijmpjes.\nJ. van Vloten verzamelde in 1873 de Nederlandsche baker- en kinderrijmen, waarvoor M.A. Brandts Buys de melodieën bijeenbracht. Sommige auteurs van kinderpoëzie zoeken aansluiting bij de volkse bakerrijmen, zoals bijv. Ienne Biemans in Ik was de zee (1989). Een bekend bakerrijm is het volgende slaapliedje dat door de mondelinge overlevering tal van varianten kent:\nSlaap, kindje slaap!\nDaarbuiten loopt een schaap
********Verslag van een al dan niet werkelijk ondernomen reis waarin op een zo natuurgetrouw mogelijke manier een beschrijving wordt gegeven van de wederwaardigheden van de reiziger, de bezochte landen, plaatsen en volkeren. Het reisverslag kan de vorm hebben van een itinerarium of een journaal, maar ook van een reportage, roman of gedicht. Het reisverslag is niet altijd duidelijk te onderscheiden van het al dan niet imaginaire reisverhaal, omdat sommige reisverslagen de indruk wekken gebaseerd te zijn op een werkelijk gemaakte reis, terwijl ze in feite niet bestaande landen en volkeren beschrijven. Soms ook worden werkelijkheid en fantasie met elkaar vermengd (vgl. De reis van Jan van Mandeville, 1357).\nIn de antieke literatuur kende men voor de reisbeschrijving de algemene benaming itinerarium (Lat. iter = reis). Hierbinnen onderscheidde men het hodoeporicon (Gr. hodoiporeëin = wandelen, reizen), een reisbeschrijving in versvorm (bijv. Horatius, Satiren, I, 5)
********Vertaling van de Heilige Schrift op rijm, zoals ondernomen door Jacob van Maerlant in de Rijmbijbel (13de eeuw). De vertaling van de Bijbel in de volkstaal was tot aan de reformatie een hachelijke onderneming omdat de Pauselijke overheid het niet toestond om aan leken de geheimen van de Schrift te openbaren. Niettemin is deze rijmbijbel overgeleverd in dertien complete handschriften en tientallen fragmenten van andere handschriften. Het bleef tot aan de Statenvertaling in de 17de eeuw de enige complete vertaling in de volkstaal die bovendien een groot gezag onder gelovigen verwierf. Ondanks de vrijheden die Van Maerlant zich in deze vertaling permitteerde, al was het alleen al vanwege het rijm, hield hij zich wel zoveel mogelijk aan de kerkelijke leer.\n\n\n\n\n\n\n\nJacob van Maerlants Rijmbijbel (13de eeuw). [bron: D. Hogenelst & F. van Oostrom, Handgeschreven wereld (1995), p. 67].
********Vertelvorm waarin het perspectief (point of view, focalisatie) ligt bij één of meer personages van de tekst over wie in de derde persoon wordt verteld. Bij de personale vertelvorm lijkt de verteller volledig afwezig te zijn. De gebeurtenissen worden gezien vanuit het gezichtspunt van één of meer personages. Wanneer een roman consequent geschreven is vanuit de visie van één personage spreekt men wel van de ‘verhulde ik-vorm’, omdat in dat geval het gebruik van de ík-verteller en de personale vertelwijze zeer dicht bij elkaar komen te liggen. Het gebruik van een auctoriële vertelinstantie en de personale vertelwijze zijn daarentegen elkaars uitersten. Toch is het zelden zo dat een tekst uitsluitend personaal verteld wordt. Vrijwel steeds zullen ingrepen van de verteller herkenbaar zijn, bijv. in samenvattingen van gebeurtenissen, typering van personages, verdichtingen van tijd e.d. Maar in een overwegend personaal vertelde roman zal het rechtstreeks toespreken van de lezer ontbreken.\nEvenals aan de ik-vertelwijze is aan de personale vertelvorm inherent dat er sprake kan zijn van een onbetrouwbaar perspectief. De lezer volgt immers het standpunt van vaak slechts één enkel personage en is dus volledig van diens visie afhankelijk. Die combinatie van onbetrouwbaar perspectief en personale vertelwijze vormt de grondslag van de plot van bijv. De donkere kamer van Damocles (1958) van W.F. Hermans. Voorbeelden van personaal vertelde romans zijn Jan Wolkers’ Een roos van vlees (1963) en Oek de Jongs Opwaaiende zomerjurken (1979).
********Vertelvorm waarin het perspectief ligt bij een verteller die als externe focalisator commentaar kan leveren op figuren en gebeurtenissen van het vertelde (zgn. ‘omniscient point of view’), maar daarbij zelf niet als personage optreedt (zoals dat gebeurt bij de ik-vertelwijze, waarbij de ik-verteller wel één van de personages is). Hij kan eventueel zijn personages ook van binnenuit weergeven (‘X voelde zich beroerd toen…’). De alwetende verteller kan vrijelijk over tijd en ruimte beschikken. Zo kan hij op de afloop vooruit lopen (‘X kon niet vermoeden dat hij enkele dagen later zijn geliefde in Praag zou ontmoeten’) of de lezer van de ene ruimtelijke situatie in de andere verplaatsen om zo een simultaan effect te bereiken.\nSpecifieke vormen van de alwetende vertelwijze zijn de auctoriële vertelinstantie en de - daaraan tegengestelde - personale vertelwijze
********Vertelvorm waarin het perspectief ligt bij meer dan één personage dat als verteller optreedt, zodat we nu eens de gebeurtenissen volgen vanuit het gezichtspunt van de één, dan weer vanuit dat van de ander. Er zijn globaal twee mogelijkheden: er is sprake van een personale vertelwijze en de lezer volgt de gebeurtenissen volgens de visie van verschillende personages die in de derde persoon worden gepresenteerd, of er is sprake van meer dan één ik-verteller. Een voorbeeld van het eerste type vormt de roman Omtrent Deedee (1963) van Hugo Claus, waarin verschillende personages de figuur Deedee belichten, maar waarin deze zelf niet aan het woord komt. Een voorbeeld van het tweede type is de roman Menuet (1955) van L.P. Boon, waarin de personages in de ik-vorm overlappend vertellen over dezelfde gebeurtenissen. Een soortgelijke situatie doet zich voor in de briefroman, waarin echter steeds een zeker tijdsverloop zit ten aanzien van de vertelde gebeurtenissen. In deze voorbeelden gaat het om een volgehouden procédé dat de gehele roman structureert. Maar ook binnen één roman kan men delen aantreffen die vanuit een meervoudige focalisatie verteld zijn, zodat uit verschillende visies op eenzelfde situatie een vorm van ironie kan ontstaan. \nEen voorbeeld van een analyse van een roman met een meervoudig perspectief biedt H. Postma-Nelemans' Het perspectief in ‘Menuet’ (1974).
********Vertelwijze waarbij de verteller chronologisch te werk gaat, d.w.z. zijn verhaal bij een bepaald punt in de tijd laat beginnen en vertelt tot een bepaald eindpunt in de tijd bereikt is. Binnen de chronologische vertelwijze kan wel vooruitwijzing (anticipatie-1) of terugverwijzing (retroversie of flashback) optreden, mits die de tijdsvolgorde van de gebeurtenissen voor de lezer maar niet al te opvallend verstoren, bijv. doordat ze tot een zelfstandig verhaaldeel uitgroeien. Waar de grenzen daarbij precies liggen ten opzichte van de niet-chronologische vertelwijze (anachronie) wordt uit de literatuur over dit onderwerp niet duidelijk. Gewoonlijk wijst men dan op grotere verhaaleenheden die afwijken van de chronologie. Bij een natuurlijk chronologisch verloop van een vertelde geschiedenis spreekt men ook wel van ordo naturalis.\nEen goed voorbeeld van een chronologisch vertelde roman is W.F. Hermans’ De donkere kamer van Damocles (1958), waarin retroversie uitzondering is en anticipaties slechts verhuld gegeven worden.
********Vertelwijze waarbij de verteller wat de tijd betreft zelfstandige onderdelen van het verhaal invoegt die niet tot de chronologische opeenvolging van de gebeurtenissen gerekend kunnen worden. Soms kan dat gedaan worden door het verhaal midden in de gebeurtenissen te laten beginnen (in medias res) en pas daarna de voorgeschiedenis te onthullen. Soms ook worden heden en verleden zo met elkaar vermengd dat ze onontwarbaar lijken. We hebben m.a.w. te maken met anachronie. \nEen goed voorbeeld van een niet-chronologisch vertelde roman is De paradijsvogel (1958) van L.P. Boon. Daarin zijn heden en verleden met elkaar vervlochten en pas aan het eind vallen ze symbolisch samen.
********Vertelwijze waarbij het perspectief zo overheersend bij één van de personages van een tekst ligt, dat de lezer gevangen blijft in diens visie op de gebeurtenissen en pas achteraf of geleidelijk tijdens het lezen tot de conclusie komt dat hij daardoor misleid wordt. Het onbetrouwbaar perspectief doet zich vooral voor bij de personale vertelwijze of bij een ik-verteller, omdat die verteltypen de lezer het meest dwingend tot identificatie met één der personages brengen. De lezer komt daardoor voor het dilemma te staan of de vertelde gebeurtenissen zich werkelijk zo hebben voorgedaan en of de interpretatie ervan juist is, óf dat hij een (totaal) vertekend beeld krijgt voorgeschoteld. Bij het meervoudig perspectief wordt de objectiviteit, zowel bij de personale als bij de ik-vertelvorm, sterker door het wisselend point of view.\nEr zijn tal van voorbeelden van romans waarin een personage binnen de verhaalwerkelijkheid liegt, de zaken mooier voorstelt dan ze zijn of een vertekend beeld van die werkelijkheid ophangt. Beroemde voorbeelden daarvan zijn Het dagboek van een gek (1835) van Gogol en Wanhoop (1937) van Nabokov. Vaak ook is een kind hoofdpersoon en dient de lezer diens observaties van een eigen interpretatie te voorzien. Een goed voorbeeld van een ik-roman met een onbetrouwbaar perspectief is De keisnijder van Fichtenwald (1976) van Louis Ferron. Hierin ligt het perspectief bij de gebochelde Friedolien, die op een zeer speciale wijze aankijkt tegen het ‘sanatorium’ Fichtenwald, dat een concentratiekamp blijkt te zijn.
********Vertelwijze waarbij het verhaal is toegespitst op één thema en geen verstrengeling van verschillende verhaaldraden of herhaling van onderdelen optreedt, zoals bij een samengestelde structuur wel het geval is. Als voorbeeld van een roman met zo’n enkelvoudige structuur wordt Arthur van Schendels Een Hollands drama (1935) genoemd. Een dergelijke concentratie is doorgaans kenmerkend voor het kortverhaal.
********Vervorming of aanpassing van vreemde of onbegrepen woorden om die te voorzien van een betekenis die gebaseerd is op een verondersteld verleden ervan om op die manier die woorden alsnog vertrouwd en betekenisvol te maken. Vaak gaat het daarbij om leenwoorden die niet (meer) worden herkend en dan worden vervangen door een bekend klinkende vorm waaraan in tegenstelling tot bij de etymologie elke wetenschappelijke fundering ontbreekt. Zo ontstond bijv. het 'kattebelletje' uit het niet herkende Italiaanse woord 'carta bella'. De term 'rederijker' bijv. is een volksetymologische vervorming ('rijk aan rede') van het Franse woord 'rhétoricien'. Een ander voorbeeld is de zegswijze '(iemand) van haver tot gort (kennen)'. Oorspronkelijk was de uitdrukking 'van aver tot aver' (aver = kind, nakomeling). Toen het woord 'aver' in onbruik raakte, is de uitdrukking volksetymologisch veranderd in 'van haver tot haver' en vervolgens in 'van haver tot gort'.
********Verzameling prozakluchten (klucht-2) die duidelijk onderscheiden moeten worden van de klucht-1 als komisch toneelstuk. De kluchtboeken – een onderdeel van de populaire literatuur (triviaalliteratuur) van de 15de tot de 18de eeuw – vertonen veel overeenkomst met de middeleeuwse exempel-verzamelingen en de facetiae-verzamelingen van de humanisten. Behalve exempelen en facetiae kan men in kluchtboeken ook de volgende genres aantreffen: gedicht, apofthegma, anekdote, novelle, grafschrift (epitaaf), raadsel, Schwank-1 en spotprognosticatie. Belangrijke bronnen waaruit steeds opnieuw geput werd, waren J. Pauli's Schimpff und Ernst en A. le Metels Contes aux heures perdues.\nEen aantal samenstellers van kluchtboeken is bekend, o.a. Joan de Grieck, Jan van Duisberg (De geest van Jan Tamboer, 12 drukken tussen 1656-1824), Simon de Vries en Jan Zoet (Het leven en bedrijf van Clément Marot, 19 drukken tussen 1655 en het begin van de 19de eeuw). Prozakluchten zijn uitgegeven in Het zal koud zijn in 't water als 't vriest (ed. Van Kampen, Pleij, Stumpel e.a., 1980) en in Een nyeuwe clucht boeck (ed. Pleij e.a., 1983). Een descriptieve bibliografie van Zeventiende-eeuwse kluchtboeken uit de Nederlanden (1986) werd samengesteld door P.P. Schmidt.
********Verzamelnaam (gevormd naar analogie met het Eng. non-fiction) uit de literatuurkritiek en het boekenvak voor alle teksten die een werkelijke realiteit uit heden of verleden beschrijven, eerder dan verzonnen personages, gebeurtenissen, plaatsen, enz. Dat omvat uiteenlopende genres als reisgids, documentaire, dissertatie, monografie, lexicon, encyclopedie-1, essay, journalistiek proza, enz.\nNon-fictie heeft doorgaans duidelijke ‘narratieve’ (narrativiteit) en zelfs ‘creatieve’ kenmerken. De grens tussen het fictieve en het werkelijke is daardoor niet altijd duidelijk: zie ook fictie en faction. 
********Verzamelnaam voor (laat)middeleeuwse teksten die als distinctief kenmerk hebben de opbouw van de maatschappij in standen en de geledingen van die standen. Deze teksten vallen grofweg uiteen in standenleer, de oudste en een ideaal gedrag voorschrijvende tekst, en de standensatire, die veeleer beschuldigend en hekelend is.
********Verzamelnaam voor 12de- en 13de-eeuwse ridderromans (hoofse literatuur), gebaseerd op de matière de Bretagne: Keltische verhaalstof uit Bretagne, Normandië, Engeland en Ierland (vandaar ook ‘Keltische’ roman). De hoofdmoot van de Brits-Keltische literatuur bestaat uit Arthurromans (zie Arthurepiek), welk genre zijn bekendheid kreeg door Chrétien de Troyes (2de helft 12de eeuw). Een Brits-Keltische, niet-Arthurroman is de tragische liefdesgeschiedenis van Tristan en Iseut, die in de twee geheel verschillende 12de-eeuwse versies van Béroul en Thomas fragmentarisch is overgeleverd. De Tristanromans worden vaak tot de Arthurepiek gerekend, maar het verhaal speelt zich af aan het hof van koning Marc van Cornwall
********Verzamelnaam voor al het eenvoudige drukwerk uit de late Middeleeuwen en de daarop volgende eeuwen (de zgn. blauwboekskens) dat onder het volk werd verspreid via leurders (colportage) en marktkramers (Eng. chapbooks < chapman = marskramer). De term volksboek stamt oorspronkelijk uit de Duitse romantiek en impliceert een negatief waardeoordeel (triviaalliteratuur).\nTot voor kort hanteerde men een ruime definitie bij het begrip volksboek: een goedkope herdruk van een, deels door haar inhoudelijke waarde, deels door toeval al eeuwen bestaande tekst op slecht papier, geïllustreerd met versleten houtsneden (houtsnede) die vaak niet (meer) bij de tekst pasten en die alleen bestemd was voor de onderste lagen van de bevolking. Een volksboek kan volgens deze definitie een veelheid aan genres bevatten: sagen, legenden, spreukenverzamelingen, godsdienstige traktaten, populair-wetenschappelijke geschriften, historische verhalen, schoolboekjes, bewerkingen van middeleeuwse ridderromans, heiligenlevens (hagiografie), medische handboekjes, almanakken, tover- en bezweringsboekjes, liederboekjes, werkjes over tafelmanieren of handleidingen om te leren spellen en lezen etc.\nDeze ruime definitie is eigenlijk alleen geldig voor de latere eeuwen, omdat hiermee de oorsprong van de laatmiddeleeuwse teksten wordt ontkend en men aan hun functioneren in de tijd van ontstaan (de 16de eeuw) voorbijgaat. In deze context wordt de term prozaroman door literatuurhistorici alleen gebruikt om het verschil te benadrukken tussen deze teksten en de ridderroman, de gebruikelijke benaming voor de middeleeuwse ridderverhalen in verzen.\nTegenwoordig maakt men wel duidelijk onderscheid tussen volksboeken en prozaromans. Onder een volksboek verstaat men nu de contemporaine consumptieliteratuur die, in tegenstelling tot de prozaroman, niet beschouwd kan worden als ‘gesunkenes Kulturgut’: almanakken, toverboekjes, rijmpjes enz.
********Verzamelnaam voor alle dramatische vormen waarbij gemusiceerd en gezongen wordt, zoals opera, operette, musical, zangspel en het gezongen herdersspel (pastorale-2). Het gaat daarbij om een theatervorm waarbij gestreefd wordt naar een sterke integratie van tekst en muziek. In het streven naar eenheid van woord en muziek zochten veel componisten aansluiting bij de gecanoniseerde literatuur of bij het eigen culturele erfgoed. Een belangrijk vertegenwoordiger van dat type muziekdrama als Gesamtkunstwerk is Richard Wagner met bijv. Der fliegende Holländer (1841) of Tristan und Isolde (1859).\nSommigen gebruiken de term nu juist in tegenstelling tot de opera om aan te geven dat het in het muziekdrama niet in de eerste plaats om de muziek gaat maar om het woord. Dat zou bijv. blijken uit de goede verstaanbaarheid van de dramatische tekst (libretto).
********Verzamelnaam voor alle poëzie die een religieus, godsdienstig karakter heeft, veelal kerkelijk gebonden. T.a.v. de middeleeuwen spreekt men doorgaans van geestelijke lyriek. Daaronder valt in die periode een aantal subgenres, zoals het Marialied, het kerstlied, het devotielied, de schriftuurlijke liedekens en de souterliedekens. Ook de mystieke poëzie, zoals veel strofische gedichten van Hadewijch, valt onder deze noemer.\nDe renaissance heeft veel protestants-christelijke poëzie opgeleverd en ook in de 19de eeuw werd veel religieuze poëzie geschreven. Op muziek gezet fungeert menig religieus gedicht als psalm of als kerklied. In 1819 schreef bijv. A.C.W. Staring een reeks Kerkgezangen bij het feest van Jezus' geboorte, Jezus' opstanding en Jezus' hemelvaart (Gedichten, ed. Beets, 1861, p. 303-317). Veel 19de-eeuwse teksten worden ook nu nog gebruikt blijkens het Liedboek voor de kerken (1973), zoals bijv. ‘Daar is uit 's werelds duistere wolken’ van N. Beets, op muziek gezet door J.G. Bastiaans. Ook teksten van J.P. Heije en J.J.L. ten Kate komen in deze gezangbundel voor. In de 20ste eeuw schreef H. Oosterhuis Dertig liederen voor een Nederlandse liturgie (1964), die door Bernhard Huijbers getoonzet werden. Het Liedboek voor de kerken kreeg in 2005 een aanvulling in de bundel Tussentijds.\nReligieuze poëzie komt voor in het oratorium en in de passie. Afhankelijk van de inhoud kan men deze poëzie ook aantreffen in genres als de cantate, de hymne, de ode, het kerstlied, de spiritual en de spreuk.
********Verzamelnaam voor alternatieve verspreidingsvormen van literatuur die op andere manieren dan in de traditionele boek- of tijdschriftvorm aangeboden wordt. Dit kan gebeuren vanuit een ludieke houding of vanuit een programmatische opstelling. De specifieke publieksgerichtheid van het non-book kan echter ook aan een praktische noodzaak beantwoorden, bijv. het gesproken boek voor blinden. Vooral sinds de jaren 1960 is een vrij groot gamma aan elektronische non-bookvormen ontstaan, met gebruik van grammofoon, cassettte, telefoon, video, cd, internet e.d. (audioboek, radioboek). Papier als materiële verschijningsvorm levert de volgende varianten: postkaarten, affiches, behangselpapier, puzzels, bierviltjes, kalenders, obligaties, cheques, enz. (zie ook ulevelrijm). Andere beproefde dragers zijn badges, T-shirts, vuilniszakken, bakstenen en muren (vandaar 'muurgedicht' en straatpoëzie). Als originele vondsten kunnen verder nog vermeld worden de ‘Gebottelde gedichten’ (rol papier in fles) van Marcel van Maele en de eetbare gedichten van Herman Damen. Binnen de poëtica van het nieuw realisme in Vlaanderen kaderde het gebruik van deze alternatieve verschijningsvormen in de principiële werkelijkheidsbetrokkenheid van deze dichters, die de poëzie weigerden los te zien van andere alledaagse gegevens.
********Verzamelnaam voor de bewerkingen (operaties, transformaties) toegepast op bestaand linguïstisch (letters, klanken, woorden, zinnen, enz.) en literair materiaal (werken, teksttypes, vormen, thema’s, conventies, enz.) waardoor een tekst tot stand komt. De tekst waarop de transformatie ingrijpt (en tekst moet hier ruim geïnterpreteerd worden, ook een heel genre bijv. kan dus als tekst worden beschouwd), noemt men de prototekst (Gr. protos = eerst, oorspronkelijk). De resulterende tekst is de metatekst (Gr. meta = na)
********Verzamelnaam voor de middeleeuwse ridderromans waarin de kruisvaart naar het Heilig Land het centrale onderwerp is en historische gebeurtenissen en personages de hoofdrol spelen. In de middeleeuwen werd de kruisvaartroman gezien als een apart stofcomplex naast genres als de Arthurepiek en de Karelepiek. Men onderscheidt binnen het genre twee epische cyclussen. De oudste teksten (‘Le Premier Cycle de la Croissade’), bijv. het Chanson d’Antioche en La Conquête de Jerusalem (beide 12de eeuw), leunen inhoudelijk sterk aan bij de Latijnse kruistochthistoriografie. In de latere teksten (‘Le Deuxième Cycle de la Croissade’) wordt deze nauwe band met de geschiedenis steeds losser, bijv. in Baudouin de Sebourc (vroege 14de eeuw), en nemen de overeenkomsten met de Oosterse roman steeds meer toe. Deze van oorsprong Franse teksten zijn deels ook in het Middelnederlands vertaald.\nDe Middelnederlandse kruisvaartromans zijn als berijmde teksten in handschriften slechts fragmentarisch bewaard gebleven, bijv. Godevaerts Kintshede en de Roman van Antiochië (ed. Claassens, 1993, p. 108-159). Alleen Dystorie van Saladine (ed. Serrure, 1848) is, in gedrukte vorm als incunabel, compleet overgeleverd in versvorm. Dit werk wordt in veel oudere literatuur vaak ten onrechte geïdentificeerd als Hein van Akens Van den coninc Saladijn ende van Hughen van Tabarien (ed. De Keyser, 1950), dat geen kruisvaartroman is, maar eerder een ‘ridderspiegel’ met de kruistochten als achtergrond. \nOok de vaak als Oosterse romans gekenschetste romans Hughe van Bordeus, Seghelijn van Jherusalem (ed. Claassens, 1993) en de Alexanderroman Jacob van Maerlants Alexanders Geesten (ed. Franck, 1882) worden als kruisvaartromans aangemerkt.
********Verzamelnaam voor die schrifttypen die gedurende de oudheid en de middeleeuwen specifiek gebruikt werden voor het schrijven van boeken, dit in tegenstelling tot gebruiksschrift dat geen kalligrafische (kalligrafie) pretenties heeft. Het Romeinse boekschrift was de capitalis rustica, een majuskelschrift, het middeleeuwse boekschrift een minuskelschrift, gebaseerd op de Karolingische minuskel. Het boekschrift in de Nederlanden bestond uit de littera textualis (de standaard boekletter tot ca. 1400), de 15de-eeuwse littera cursiva en de mengvorm van beide schriftsoorten, de littera hybrida. In de 15de-eeuwse Bourgondische Nederlanden gebruikte men de cursieve Bourgondische bâtarde. Met het humanisme doet de littera antiqua zijn intrede.\n\n\n\n\n\n\n\nGotisch boekschrift. [bron: B. Engelhart & F. de Clercq, 50 eeuwen schrift (19652), p. 155]
********Verzamelnaam voor doorgaans tot de orale literatuur behorende volkse verhaalgenres zoals sprookjes, sagen, legenden, fabels, mythen, Schwank-1 en andere vaak streekgebonden vertelsels. Veelal werden dergelijke verhalen later opgetekend en verzameld, soms geordend naar oorsprong of genre, zoals door J. van der Kooi in Volksverhalen in Friesland: lectuur en mondelinge overlevering (1984) of W. Blécourt e.a. in Verhalen van stad en streek: sagen en legenden in Nederland (2010).\nHet onderzoek naar volksverhalen concentreert zich op een drietal facetten: de studie naar oorsprong en ontwikkeling, het onderzoek naar het volksverhaal als kunstvorm en het verzamelen en registreren van deze verhalen en de daarin gebruikte stof. Van belang is in dat verband het standaardwerk van Aarne-Thompson The types of the folktale (1928
********Verzamelnaam voor een groep Franstalige critici uit de jaren 50 en 60 van de 20ste eeuw, ook bekend onder de naam ‘critiques de la conscience’. De groep bestaat uit Georges Poulet, Marcel Raymond, Albert Béguin, Jean Rousset en Jean Starobinsky. Ze voelen zich verwant met de kritiek van de Nouvelle Revue Française en het werk van Jacques Rivière en Charles du Bos. Gemeenschappelijk is hun subjectieve benadering van het literaire werk. In tegenstelling tot het Russisch formalisme, het new criticism en het Franse structuralisme zoeken ze geen objectieve kennis, maar willen ze in een persoonlijke metatekst het literaire werk aanvullen, vervolledigen, doorgronden. Kritiek wordt dan een ontmoeting tussen twee subjecten: het subjectief principe inherent aan het werk en het ik van de lezer. Het kunstwerk is uitdrukking van de menselijke existentie en de critici gaan dan ook op zoek naar ‘la conscience inhérente à l’oeuvre’. Ze volgen hierbij een intuïtief beschrijvende hermeneutiek en het literaire werk wordt steeds terug in de context van het totale oeuvre (dagboeken, brieven) van de auteur geplaatst. Die benaderingswijze vertoont verwantschap met de ‘rêveries’ van Gaston Bachelard. J. Hillis Miller introduceerde de ‘Geneva School’ in de VS. Vooral via het werk van G. Poulet kwam er in de Amerikaanse kritiek een opening naar het continentale denken (Heidegger, Husserl, Sartre), wat mee aan de basis ligt van poststructuralisme en deconstructie.
********Verzamelnaam voor een hele reeks stijlfiguren die alle op één of andere manier gebaseerd zijn op het samenbrengen van twee (of meer) woorden (of woordgroepen) die overeenkomst van vorm, maar verschil in betekenis vertonen. Precies door de formele gelijkenis tussen de verschillende woorden krijgt het betekenisverschil een speciaal reliëf.\nZowel in de oudere retorische handboeken als in het moderne kritische gebruik blijkt de terminologie ter aanduiding van de verschillende types en verschijningsvormen van de woordspeling allesbehalve eenduidig. Vergelijkbare termen als calembour (Fr.), pun (Eng.), woord(en)spel (Ned.) en Wortspiel (Du.) lijden aan dezelfde betekenisonvastheid. Bij de verdere indeling van woordspelingen worden verschillende criteria gebruikt, soms in combinatie:\na. De precieze aard van het betekenisverschil tussen de componenten die in het woordspel worden geconfronteerd. Als de woordspeling de polysemie van een woord exploiteert (bijv. Unox: een crème van een soep), of de letterlijke en figuurlijke betekenis van een idioom contrasteert (bijv. Derde Adem = zelfhulpgroep van oudere astmapatiënten), is het semantische verband tussen de componenten nog duidelijk. Zulke woordspelingen, die ‘logische’, reeds in de taalstructuur aanwezige betekenisrelaties naar voren halen, worden in het algemeen als zinvoller beschouwd dan de zgn. klankspelingen, die betekenissen samengooien op grond van louter fonetische overeenkomst en daarom vaak om hun arbitrair en burlesk karakter veroordeeld worden (bijv. Piet Apegras = Pythagoras). Behoren beide woordspelcomponenten tot verschillende taalsystemen, dan spreekt men soms van bilinguaal woordspel
********Verzamelnaam voor een vijftal dramatische categorieën: prospectief aspect, retrospectief aspect, simultaanaspect (twee typen) en wereldbeeldaspect. Wanneer een speelhandeling deelt in de spanning van een actie-eenheid door uit te wijzen naar een bepaald punt, dan noemt men deze speelhandeling een actiemoment, dat als zodanig onderdeel is van één van de vijf handelingsaspecten. Volgens Van der Kun is het dramatisch handelingsaspect samengesteld uit verhouding, spanning en ontroerende kracht.
********Verzamelnaam voor gedichten en verhalen met dieren in de hoofdrol. Het dierendicht is voortgekomen uit de mythologische voorstellingen en verklaringen van rituelen die in de vroegste tijden bij bijna alle volkeren hebben bestaan. Doorgaans gaat het over magische en mythische eigenschappen van dieren waarmee de mens zich aanvankelijk als jager en later als landbouwer geconfronteerd zag. In deze oorspronkelijke, alleen mondeling overgeleverde dierendichten zou het onderscheid tussen fictioneel en niet-fictioneel geen rol gespeeld hebben. Naarmate de machtsverhouding meer in het voordeel van de mens uitviel, verloor het dierendicht zijn sacrale toon en gingen didactiek (dierenfabel, bestiarium) en fictie (dierenepiek, dierenroman, dierenverhaal) een rol spelen.\nDe term ‘dierendicht’ wordt daarnaast in meer algemene zin gebruikt als overkoepelende term voor alle gedichten waarin dieren voorkomen, ongeacht of zij een mythische of magische achtergrond hebben. Volgens deze benadering vallen ook de gedichten van Trijntje Fop (alias Kees Stip) onder de definitie. Maar doorgaans zal men het bij speelse en lyrische vormen eerder hebben over dierengedicht.\nEen enkele maal nog wordt de term gebruikt als specifieke aanduiding voor dierenepiek.
********Verzamelnaam voor geschriften waarin een auteur getuigenis aflegt over zichzelf. Tot de bekentenisliteratuur rekent men het dagboek, de autobiografie, de memoires en soortgelijke egodocumenten, zoals de confessio (Lat. bekentenis), een vooral het innerlijk of de levensbeschouwing beschrijvende autobiografie waarvoor Les confessions (1765-1770) van J.J. Rousseau als voorbeeld kan gelden.\nOok wanneer men zich in autobiografische geschriften niet strikt aan de werkelijkheid houdt, bijv. in autobiografische romans als die van M. Gijsens Zelfportret, gevleid, natuurlijk (1965) of Hella Haasse’s Persoonsbewijs (1967) spreekt men van bekentenisliteratuur. Stendhals Vie de Henry Brulard (1836) en Du Perrons Het land van herkomst (1935) zijn romans die de grenzen van het autobiografische schrijven opzoeken en spelen met de conventies van het genre. Beide romans zijn tevens sleutelromans.\nZie ook autofiction en autre-biography.
********Verzamelnaam voor het maken van gedichten en voor het resultaat daarvan. In oudere perioden is de term niet noodzakelijk beperkt tot het terrein van de poëzie, omdat enerzijds een overlapping aanwezig is met het terrein van de redenaarsstijl (retorica), en anderzijds soms ook het fictioneel proza eronder kon vallen. In de 19de eeuw wordt de term vaak in één adem genoemd met de daarvan duidelijk onderscheiden welsprekendheid (retorica of ‘dicht- en redekunst’). In de betekenis van leer van de poëzie is de term synoniem met wat de term ‘poëtica’ kan aanduiden, althans vanaf de 20ste eeuw.
********Verzamelnaam voor lyriek met een uitgesproken religieuze inhoud en thematiek (christuslied, devotielied, Marialied, kerklied, kerstlied, paaslied, pelgrimslied, souterliedekens, schriftuurlijk liedeken). Hoewel er gedurende de Middeleeuwen veel geestelijke lyriek gedicht zal zijn, zijn er uit de handschriftenperiode maar weinig handschriften met geestelijke liederen (liedboek) bewaard gebleven: Die gheestelicke melody (ed. Obbema, 1975), het Tongerse handschrift van het Windesheimer klooster ‘Ter noot Gods’ (ed. Bruning, 1955), het liedboek van Liisbeth Ghoeyuaers (ed. Van Seggelen, z.j.), het liedboek uit het Tertiarissenklooster ‘Mariengraff’ (ed. Verhaak, 1963) en de liederen van Mechteldis van Lom (ed. Wijngaards, 1957). Van zes strofische gedichten van Hadewijch is bewezen dat het contrafacten zijn. Hiermee is aangetoond dat de Strofische gedichten bedoeld waren om te worden gezongen. De oudste gedrukte bundels geestelijke liederen zijn: Dit is een suuerlijc boecxken in welcke staen scone leysen ende veel scone gheestelike liedekens (1508, ed. Mak, 1957) en Een devoot ende profitelijck boecxken (1539, ed. Scheurleer, 1889).\nBekende voorbeelden uit later tijd zijn de talrijke reformatorische en contrareformatorische liederen uit de 16de en 17de eeuw, Jezus en de ziel (1678) van J. Luyken, Gebed (1796) van W. Bilderdijk en de gebeden (bijv. ‘Gij badt op eenen berg alleen’) uit de bundel Gedichten, gezangen en gebeden (1862) van G. Gezelle. Moderne dichters van geestelijke lyriek zijn Nel Benschop en Huub Oosterhuis.\nMenig geestelijk lied is een contrafact van een bestaand profaan lied. Zo heeft Justus de Harduijn zelfs zijn gehele bundel profane poëzie Weerliicke liefden tot Roose-mond (1613) omgevormd tot de bundel geestelijke liederen Goddelicke lof-sanghen (1620).
********Verzamelnaam voor met de hand geschreven boeken. Vaak worden manuscripten (manuscript-2) ook wel aangeduid als handschrift. Gedurende de middeleeuwen werden tot de uitvinding van de boekdrukkunst (ca. 1450) alle boeken met de hand geschreven. Aanvankelijk op perkament, vanaf ca. 1400 ook op papier. Het schrijven van een boek was vakwerk en werd gedaan door kopiisten. De eerste kopiisten waren monniken, maar naarmate de eeuwen verstreken nam het aantal lekenkopiisten sterk toe. \nWas een met de hand geschreven middeleeuws boek bedoeld om publiekelijk te functioneren, dan noemt men zo'n handschrift een codex (codicologie). Handschriften bedoeld voor eigen gebruik noemt men manuscript-2 (manuscriptologie). Handschriften bedoeld om gedrukt te worden, noemt men kopij.\nIs het handschrift van de hand van de auteur zelf, dan spreekt men van een autograaf
********Verzamelnaam voor middeleeuwse dierenverhalen, gegoten in de vorm van een heldendicht (epos). De oudste dierenepiek werd in het Latijn geschreven: Ecbasis captivi (ca. 1100), Ysengrimus (1140), maar vanaf ca. 1170 ook in het Frans (Roman de Renart), Duits (Reinhart Fuchs) en Middelnederlands (Van de vos Reynaerde, ca. 1250). Het middeleeuwse dierenepos kan beschouwd worden als een voortzetting en uitbreiding van de dierenfabel. De bedoeling ervan was door middel van parodie, antropomorfisme (dieren die zich als mensen gedragen) en satire (mensen die zich als dieren gedragen) zowel te amuseren als te kritiseren. \nVolgens Jauss is het echter niet juist om het dierenepos direct terug te voeren tot de Latijns-christelijke fabelliteratuur, omdat er geen overgang valt aan te wijzen tussen beide genres. Evenmin is het juist om het dierenepos direct af te leiden van het dierensprookje, omdat, uitgezonderd enkele antropomorfe trekken zoals het spreken van dieren, alle bovennatuurlijke elementen in het verhaal ontbreken.\n\n\n\n\n\n\n\nKoning Nobel houdt hofzitting. 14de-eeuwse miniatuur in de Roman de Renart. [bron: A.G.H. Bachrach e.a. (red.), Moderne Encyclopedie van de Wereldliteratuur, dl 8 (19832), p. 91].
********Verzamelnaam voor middeleeuwse en laatmiddeleeuwse toneelstukken (rederijkerstoneel) met een uitgesproken religieuze inhoud en thematiek, die tot doel hebben het publiek aan te sporen om een christelijk leven te (gaan) leiden. Voorbeelden van geestelijk drama zijn het apostelspel (De bekeeringe Pauli, ed. Steenbergen, 1953), het Bijbelspel (Naaman Prinche van Sijrien, ed. Hummelen & Schmidt, z.j.), het heiligenspel (Tspel van Sinte Trudo, ed. G. Kalff, 1889), het mirakelspel, de moraliteit (Den spieghel der salicheit van Elckerlijc, ed. Van Elslander, 1985) en het mysteriespel (Die Eerste Bliscap van Maria & Die Sevenste Bliscap van Onser Vrouwen, ed. Beuken, 19782). De oorsprong van het geestelijk drama werd tot voor kort gezocht in het liturgisch drama, dat in de kerk ontstaan zou zijn door het inlassen van muzikaal-dramatische passages in de liturgische gezangen (troop-1). Waarschijnlijker is echter dat er ook buiten de kerk altijd toneel gespeeld is, zij het dat daar voor de periode van de 5de tot de 10de eeuw weinig bewijzen van zijn overgeleverd. Dit toneel is uiteindelijk ook weer een rol in de kerk gaan spelen om het vertelde te veraanschouwelijken.
********Verzamelnaam voor middeleeuwse en renaissanceliederen waarin het aanbreken van de dag in positieve (aubade) dan wel negatieve zin (alba, wachterlied) bezongen wordt. Ook aangeduid als dagelied.\nAls voorbeeld beluistere men de opname op de Vogala website van het dageraadslied uit het Antwerps Liedboek (1544). 
********Verzamelnaam voor middeleeuwse ridderromans (hoofse literatuur) over koning Arthur en de ridders van de Ronde Tafel. Naar de regionale situering en herkomst van de stof worden ze in de oudere vakliteratuur ook wel aangeduid met de termen Brits-Keltische roman of ‘matière de Bretagne’. Centraal daarin staat de legendarische Arthur, een Keltisch legeraanvoerder die in de 6de eeuw tegen invallende Saksen gestreden zou hebben en wiens naam in de volksmond bleef voortleven om rond 1135 weer op te duiken in de pseudo-historiografie Historia regum Brittanniae van Galfridus van Monmouth.\nDe wortels van de Arthurepiek mogen dan in het Keltische cultuurgebied liggen, de grote bloei begint in het Frankrijk van de 12de eeuw, vooral in het werk van Chrétien de Troyes met de episodische romans in verzen Erec et Enide, Cligès, Le chevalier de la charrete (of Lancelot), Le chevalier au lion (of Yvain) en Le conte du graal (of Perceval), geschreven tussen ca. 1170 en 1190. Alleen van de Conte du graal zijn fragmenten van een Middelnederlandse vertaling overgeleverd. Typerend voor de romans van Chrétien zijn de individuele held die er alleen op uit trekt (queeste) om een avontuur tot een goed einde te brengen, de Doppelweg-structuur en de enigmatische Andere Wereld-sfeer. Overigens weegt de morele betekenis er zwaarder dan de historische lading. Chrétien erkent a.h.w. fictie te schrijven (een nieuwigheid!) en dat roept vanaf het begin van de 13de eeuw een reactie op. Zo ontstaat de Lancelot en prose, een grote historiserende prozacyclus rond koning Arthur met als kern het drieluik Lancelot propre, Queste del Saint Graal en La Mort le Roi Artu. Deze ‘historische’ cyclus leunt in zijn vormgeving (entrelacement-techniek met complexe intrige en vele personages) sterk aan bij de middeleeuwse kroniek, in tegenstelling tot de topografisch en chronologisch veel minder duidelijke versroman die men ‘niet-historisch’ noemt. In de versepiek rond Arthur was een zeker basisstramien herkenbaar: de rust en de orde aan het hof worden verstoord door de komst van een vreemd object (het zwevende schaakbord in de Middelnederlandse Roman van Walewein) of een persoon (Galahad in La Queste del Saint Graal). Dan trekt een ridder (soms meerdere) erop uit om de aldus ontstane inbreuk op de hoofse orde (de inordinatio) te herstellen (het queeste-motief).\nHoewel dit verhaalgenre vooral in het Franse taalgebied opkwam en floreerde, heeft het ook in het Germaanse taalgebied een grote populariteit gekend. De Duitse dichters Wolfram von Eschenbach (Parzival, ca. 1210) en Gottfried von Strassburg (Tristan, ca. 1200) moeten hier genoemd worden, maar ook de rijke Middelnederlandse traditie. Zo zijn in het Middelnederlands naast fragmenten van de niet-historische Arthurromans Moriaen, Perchevael, Riddere metter mouwen en Wrake van Ragisel twee romans compleet bewaard gebleven: de Ferguut (ca. 1240-1250), vertaald en bewerkt naar de Oudfranse Fergus, en de Walewein (ca. 1250-1260), een oorspronkelijk Middelnederlandse tekst. Onvolledig of fragmentarisch bewaard bleven vertalingen in versvorm van de Lancelot en prose: de Lantsloot van der Haghedochte (ca. 1250-1260) en de Lancelot-compilatie (ca. 1320). Ook van een proza-vertaling bleef een fragment bewaard (de zgn. Rotterdamse proza-Lancelot). De kern van de Lancelot-compilatie wordt gevormd door de trilogie Roman van Lanceloet, Queeste van den Grale, Arturs doet, die een vrij getrouwe vertaling zijn van hun Franse voorbeeld. Daarnaast werd er in de Lancelot-compilatie een aantal reeds bestaande Middelnederlandse Arthurromans verkort (abbreviatio) opgenomen, zodat de compilatie als volgt is opgebouwd: Boek 1, met het begin van de Roman van Lanceloet, is verloren gegaan
********Verzamelnaam voor middeleeuwse romans die als hoofdpersoon Alexander de Grote (356-323 v. Chr.) hebben. Al tijdens zijn korte leven was Alexander het onderwerp van legendevorming door de activiteiten van kroniekschrijvers en lofdichters. Kort na zijn dood verschenen er verschillende biografieën die meer fictie dan feiten bevatten. \nDe biografie die ten grondslag ligt aan de middeleeuwse Alexanderromans, wordt toegeschreven aan Callisthenes van Alexandrië. Deze zogenaamde Pseudo Callisthenes (± 300 v.Chr.) is ca. 310 n.Chr. uit het Grieks in het Latijn vertaald door Julius Valerius. Rond 1130 vervaardigde Alberic van Pisançon op basis van een verkorte bewerking van Valerius' vertaling een leven van Alexander, geschreven in de vorm van een chanson de geste. Deze tekst werd in de tweede helft van de 12de eeuw gebruikt bij de totstandkoming van de Roman d'Alexandre. Dit werk is geschreven in twaalflettergrepige versregels, die daaraan de naam alexandrijn hebben ontleend. \nRond 1260 schreef Jacob van Maerlant voor Machtelt van Brabant Alexanders geesten (ed. Franck, 1882), waarbij hij zich niet op de Oudfranse literaire traditie baseerde, maar op de universitaire, in het Latijn geschreven Alexandreis (1180) van Gautier de Châtillon.\nAlexander de Grote genoot een grote bekendheid gedurende de middeleeuwen. Zijn dapperheid, zijn ondernemingszin en zijn vrijgevigheid waren spreekwoordelijk. Tezamen met Hector van Troje en Julius Caesar vormde hij de heidense trits van de Negen Besten. In de historiebijbels kreeg Alexander de Grote een plaats tussen de (apocriefe) bijbelboeken Esther en 1 Makkabeeën. In 1477 drukte Gheraert Leeu de Historie van Alexander, één van de eerste Nederlandstalige gedrukte boeken. 
********Verzamelnaam voor middeleeuwse verhalende teksten met een uitgesproken religieuze inhoud en thematiek, die tot doel hebben het publiek aan te sporen om een christelijk leven te (gaan) leiden. De geestelijke epiek bestaat eigenlijk niet uit epische teksten (epiek) in de strikte zin des woords, maar uit werken die als epische teksten in paarsgewijs rijmende versregels geschreven zijn: bij epiek denken wij al gauw aan fictie, terwijl heiligenlevens zoals de Sint Servaeslegende (ed. Van Es, 19762) voor het middeleeuwse publiek geen fictie maar feit waren. Eigenlijk bevinden zij zich daarom in het grensgebied tussen epiek en didactiek. \nTot de geestelijke epiek rekent men traditioneel: Van den levene ons Heren (ed. Beuken, 1968), heiligenlevens (hagiografie) als Sinte Franciscus leven (ed. Maximilianus, 1954), het Leven van sinte Lutgart (ed. Gysseling, 1985) en de Sint Servaeslegende, de De reis van sinte Brandaen (ed. Gerritsen & Wilmink, 1994), en legenden en exempelen als Beatrijs (ed. Meder & Wilmink, 1995) en Theophilus (ed. Roemans en Van Assche, 1960).
********Verzamelnaam voor moderne verhalen (sinds de 19de eeuw) met een dier in de hoofdrol en waarin het als het ware in zijn eigen dierlijk bestaan wordt geschetst, los van satirische of moraliserende bedoelingen. Dit is bijv. het geval in een aantal dierenverhalen voor kinderen van Toon Tellegen en in de bundels Weg met de vlinders (1961) en Vleugels voor een rat (1967) van Anton Koolhaas. Dierenverhalen uit het verleden worden meestal gerubriceerd onder dierenepiek, dierenfabel en dierenroman.
********Verzamelnaam voor modernistische poëzievormen waarin bij uitstek datgene gebruikt wordt wat materieel-concreet is aan de taal (klank, grafisme). De taal wordt hoofdzakelijk beschouwd als grondstof waarmee een autonoom object kan gemaakt worden. Historisch gezien ontwikkelde de concrete poëzie zich vanaf Mallarmé (Un coup de dés jamais n’abolira le hasard, 1897) via futurisme, dadaïsme, De Stijl (Theo van Doesburg) en het lettrisme, tot zij omstreeks 1955 definitief gestalte kreeg in de ‘Konstellationen’ van E. Gomringer. Zij komt voor als een vermenging van poëzie en muziek (akoestische of fonetische poëzie) of van poëzie en grafiek (visuele poëzie). Paul van Ostaijen schreef poëzie met een ritmische typografie in Bezette stad (1921) en I.K. Bonset publiceerde zijn X-beelden (1920-1921).\nWat de subgenres betreft, bestaat er een grote terminologische onduidelijkheid. Men spreekt o.m. over figuurgedichten, typogrammen, constellaties, ‘poweemobjekten’ (Herman Damen), e.a. Verdere ontwikkelingen zijn de spatiale en de kinetische poëzie, die gebruikmaken van de driedimensionale ruimte. De poesia visiva (It.), of visieve poëzie (ook visiepoëzie) combineert tekst, fotografie en knipsels tot collages met maatschappijkritische bedoelingen. In het Nederlandse taalgebied werd de concrete poëzie voornamelijk beoefend rond het tijdschrift De Tafelronde (1953-1981) van Paul de Vree (bijv. Paul de Vree, Zimprovisaties, 1968). In 1970-1971 werd in het Stedelijk Museum van Amsterdam een tentoonstelling van concrete poëzie ingericht.\nZie ook: altaargedicht en figuurgedicht.\n\n\n\n\n\n\n\nConcrete poëzie van Jana Beranova. [bron: P. van Capelleveen & C. de Wolf, Het ideale boek (2010), p. 149].
********Verzamelnaam voor poëzievormen waarin het grafische aspect (grafisme) om zijn uitbeeldend vermogen geëxploiteerd wordt. De concreet-visuele presentatiewijze wordt op de voorgrond gebracht en dit kan tal van vormen aannemen, bijv. figuratieve poëzie, ritmische typografie, enz. Zie ook figuurgedicht, kalligram, logogram-1, concrete poëzie.\nEen bloemlezing van visuele poëzie werd samengesteld door E. Slagter (1977) en in 1981 werd door P. de Vree in het Provinciaal Museum in Hasselt een tentoonstelling van deze poëzie ingericht, waarvoor hij een tentoonstellingscatalogus samenstelde.\n\n\n\n\n\n\n\nBeeld en taal lopen hier in elkaar over. [bron: H.J.M.F. Lodewick, W.A.M. de Moor & K. Nieuwenhuijzen, Ik probeer mijn pen (1979), p. 218].
********Verzamelnaam voor ridderromans, waarin zowel het avontuurlijke als het sentimentele en het wonderlijke aan bod komen, rondom de figuur van Amadis de Gaula, waarschijnlijk van 14de-eeuwse Spaans-Portugese origine. Het genre gaat terug op Amadis de Gaula van Garci-Rodriguez de Montalvo (1508), werd populair inde 16de eeuw, nagevolgd in de Palmerijn-roman, en is via Franse vertalingen,  bijzonder die van 1561 bij Plantyn, ook doorgedrongen in de Nederlanden. De Amadis de Gaula van Garci-Rodriguez de Montalvo werd eerst (gedeeltelijk) in Zuid-Nederland (1546 bij Marten Nuyts, 1574 bij Guillam van Parijs, beide in Antwerpen) vertaald. De eerste Noord-Nederlandse vertalingen dateren van 1593 en 1598 (zie titelpagina), waarna een echte \"Amadis-rage\" (Van Selm, 2001, p.18) volgde tot ver in de 17de eeuw. Een navolging onder de titel Amadis de Grecia, is  door  Salomon Questiers bewerkt voor het toneel:  Den Griecxsen Amadis (1633). Starters drama Daraide (1621) ontleent zijn stof weer aan de Amadis de  Gaule. Vondel noemt in zijn Aenleidinge ter Nederduitsche dichtkunste (r. 50) de Amadis als oefenstof voor de aankomende dichter om te berijmen. Door Cervantes in zijn Don Quijote (1605-1615) en door een aantal schrijvers van picareske romans (picareske roman) werden de Amadis-romans veelvuldig geparodieerd, wat overigens wijst op hun toenmalig succes.\n\n\n\n\n\n\n\nTitelpagina van Amadis de Gaula (1526). [bron: A.G.H. Bachrach e.a. (red.), Moderne Encyclopedie van de Wereldliteratuur, dl 1 (19802), p. 101].
********Verzamelnaam voor romans met een dier in plaats van een mens in de hoofdrol. De oudste dierenroman is de Roman de Renart (eind 12de eeuw), een verzameling losse verhalen (branches) in ‘roman’-vorm (gepaard rijmende, octosyllabische versregels) rond een vos (Fr. renard). Hij werd in het Middelnederlands omstreeks 1250 vertaald en bewerkt als Van den vos Reynaerde (ed. Lulofs, 19852), een eeuw later nog eens als Reynaerts historie en weer een eeuw later als prozaroman door Gheraert Leeu (ed. Hellinga, 1952). L.P. Boons Wapenbroeders (1955), een bewerking van de Reinaertverhalen, kan als een moderne dierenroman worden beschouwd. Zie ook dierenepiek.
********Verzamelnaam voor sprookjes waarin dieren de hoofdrol spelen en mensen hoogstens een bijrol vervullen. Het dierensprookje verschilt van het dierenepos (dierenepiek) en de dierenfabel omdat bovennatuurlijke elementen, afgezien van het feit dat dieren sprekend worden opgevoerd, een belangrijke factor kunnen zijn. Voorbeelden van dierensprookjes volgens deze strikte opvatting zijn ‘De wolf en de zeven geitjes’ en ‘De Bremer stadsmuzikanten’. Vaak echter wordt de term ook gehanteerd voor die tover- en wondersprookjes waarin naast mensen ook dieren optreden. Zij zijn dan degenen die de menselijke held met raad en daad ter zijde staan en deze na een aantal proeven van bekwaamheid de toverring of een ander magisch voorwerp overhandigen. Als dieren al een hoofdrol vervullen, zijn het omgetoverde prinsen of prinsessen, die aan het einde van het verhaal hun oorspronkelijke, menselijke gedaante weer terugkrijgen. Voorbeelden van dit genre zijn ‘De gelaarsde kat’ en ‘De kikkerprins’.
********Verzamelnaam voor zowel de actieve als de passieve leden van een rederijkerskamer, een stedelijk literair gilde dat zijn grootste bloei bereikte tussen ca. 1450 en 1570, maar tot op de dag van vandaag nog niet helemaal verdwenen is, zij het in de vorm van zich rederijkers noemende lokale toneelverenigingen.\nIn het algemeen waren de rederijkers afkomstig uit de burgerij. Ze traden aanvankelijk vooral op om godsdienstige en andere plechtigheden meer luister bij te zetten: ze gaven vertoningen en droegen speciaal voor de gelegenheid vervaardigd werk voor en leverden de personen voor de tableaux vivants (tableau vivant, toog). Daarvoor kregen ze van de stedelijke overheid een vergoeding, een enkele keer zelfs een jaarlijkse vaste toelage. Soms was een rederijker bij de overheid in dienst, zoals bijv. Anthonis de Roovere vanaf 1465 in Brugge.\nAanvankelijk werkten de rederijkerskamers samen met kerk en geestelijkheid, later bleken veel rederijkers openlijk belangstelling en sympathie voor de hervorming te hebben. In het geval van het spel van zinne Welc den mensche stervende meesten troost es leidde dat ertoe dat de uitgave ervan in de Spelen van Gent (1539) op de lijst van verboden boeken (index librorum prohibitorum) terechtkwam. Een rederijker die zich echter fel verzette tegen de hervorming was Anna Bijns (1493-1575), van wie veel anti-lutherse poëzie bewaard is.\nDe genres die door de rederijkers het meest beoefend werden, zijn het toneel (rederijkerstoneel) en de poëzie (ballade-2, refrein-2, rondeel). De literatuur van de rederijkers is formeel laatmiddeleeuws met vormen en motieven die grotendeels ontleend zijn aan de ridderlijk-hoofse traditie. Matthijs de Casteleins De const van rhetoriken (1555) wordt beschouwd als de ars poëtica van de rederijkers. Met name door enkele gekunstelde dichtvormen, bijv. de retrograde of kreeft(ge)dicht, heeft de dichtkunst van de rederijkers de denigrerende betiteling rederijkerij gekregen.
********Verzen waarvan de woorden eenleppergrepig zijn. Zo beginnen de eerste drie strofen van het gedicht 'Lief gras' van Ad den Besten met een monosyllabische regel.\nStrofe 1: Gras. Diep in het gras is het goed.\nStrofe 2: Lief gras. Het weet van de wind.\nStrofe 3: Lief gras aan mijn oor. Het ruist.\n(H. Warren, Spiegel van de Nederlandse poëzie (1994), p. 318) 
********Vierregelige versjes in almanakken bij iedere maand van de kalender, gewoonlijk van stichtelijke inhoud waarbij het oude en nieuwe jaar en de wisseling van de seizoenen (seizoenvers) als christelijke metaforen worden gehanteerd. Een voorbeeld van een februari-vers uit een almanak van 1608:\nDe zon komt ons nu naerder bij,\nO Godt wilt ons van sonden maken vrij,\nLaet Christum de Son der gerechticheyt klaer,\nIn ons herten lichten openbaer.
********Volgens de overlevering – maar sommigen leggen de oorsprong bij de Indische literaire traditie – een door de Griekse dichter Aesopus (6de eeuw v. Chr.) gecreëerd genre van korte, fictionele dierenverhalen met een leerrijke moraal. Dat Aesopus dieren gebruikte om zijn ideeën over het menselijk gedrag uiteen te zetten, zou met zijn afkomst te maken hebben: hij was een vrijgelaten slaaf en beschikte dus niet over de status om directe kritiek te kunnen spuien. De Griekse dierenfabels dienden vooral als exempel in redevoeringen. In de 1ste eeuw n.Chr. bewerkte een andere vrijgelaten slaaf, Phaedrus, de Aesopische fabels in Latijnse verzen, waarna ze een vast onderdeel gingen uitmaken van de leerstof op Latijnse scholen. Vanaf het einde van de 12de eeuw (Marie de France, Ysopet oftewel ‘kleine Aesope’) verschijnen er ook dierenfabels in de volkstaal, bijv. de 13de-eeuwse Middelnederlandse Esopet (ed. Stuiveling, 1965). Ook na de middeleeuwen heeft de dierenfabel haar plaats in de literatuur behouden. De bekendste verzameling fabels is de bewerking van Jean de la Fontaine (1621-1695).\n\n\n\n\n\n\n\nHoutsneden uit Aesopus' Fabulae (1491). [bron: A.G.H. Bachrach e.a. (red.), Moderne Encyclopedie van de Wereldliteratuur, dl 3 (19802), p. 14].
********Volgens de overlevering door de Griek Theophrastus ontwikkeld didactisch (hulp)middel bij het retorica-onderwijs, bestaande uit sterk satirische (satire) beschrijvingen van sociale categorieën, dus niet van identificeerbare individuen. Dit soort karakterschilderingen, ook karakter genoemd, is in Nederland vrijwel uitsluitend beoefend door Constantijn Huygens (1596-1687), die in Engeland met het genre in contact kwam, waar het in de 17de eeuw populair was. Onder de twintig door Huygens vervaardigde zedeprinten bevinden zich beschrijvingen van ‘Een goed predikant’, ‘Een gemeen soldaat’, ‘Een onwetend medicyn’, ‘Een alchymist’, ‘Een beul’ en ‘Een professor’, samen uitgegeven als Zes zedeprinten door een Werkgroep van Utrechtse neerlandici (1976). De zedeprint is verwant aan de fysiologie. 
********Vóór de uitvinding van de boekdrukkunst werden teksten doorgaans met de hand geschreven. Speciaal voor de voordracht werd vaak gebruik gemaakt van een tekstrol, een lange opgerolde strook beschreven papier die tijdens de voordracht werd afgerold zodat de voordrager steeds de juiste tekst voor ogen had. Een goed voorbeeld voor de totstandkoming van zo'n tekstrol is aan te treffen in de openingsinitiaal van de Dietsche doctrinael waarin we de schrijver van een tekstrol aan het werk zien.\n\n\n\n\n\n\n\nTekstrol met minnespreuken. [bron: D. Hogenelst & F. van Oostrom, Handgeschreven wereld (1995), p. 16].
********Vooral in de 18de eeuw populair genre, behelzende fictieve gesprekken in het hiernamaals tussen overleden personen die voor de tijdgenoot iets gemeenschappelijks of tegenstrijdigs hadden. Ze waren rond 1700 weer in de mode gebracht door de Franse auteurs Fontenelle (Dialogues des morts anciens et modernes (1683) en Fénélon (Dialogues des morts (1700-1712), maar het grote voorbeeld waren de dodengesprekken in de onderwereld door Loekianos (± 120-± 180).\nTot het genre kunnen gerekend worden het Maandelyks berigt van den Onderaardssen Parnas, of Toneelspelen uit de andere wereld, behelzende allerhande voorvallen en geschiedeniszen van hoge en lage Staatsperzonen (1722), De maandelyksche 't zamenspraaken tusschen de Dooden en de Leevenden (1726) van J.C. Weyerman en een wat later voorbeeld in 'Iets opgewondens over het eenvoudige', een van de opstellen van Jacob Geel in Onderzoek en phantasie (18412), waarin hij Willem Bilderdijk laat discussiëren met Friedrich Schiller (facs.-ed. W. van den Berg & P. Gerbrandy, 2012, p. 128-164).
********Vooral in de beeldende kunst gebruikte term voor werk dat is geïnspireerd op het symbolisme en waarin gebruik gemaakt wordt van typisch modernistische technieken, zoals computergestuurd materiaal en allerlei collagevormen.\nIn de literatuur zijn enkele dichters als Jan Kuijper, Ad Zuiderent en C.O. Jellema neosymbolisten genoemd omdat ze teruggrepen op de symbolistische poëzie van Leopold, Dèr Mouw en Vestdijk, echter ondanks het feit dat ze geen gebruik maakten van de modernistische technieken zoals de neosymbolistische beeldend kunstenaars dat wel deden. De aanduiding van deze groep dichters als neosymbolisten is dan ook niet algemeen aanvaard.
********Vooral in Vlaanderen gebruikt men deze term ook in de betekenis van een bibliografie met bij iedere titel een beknopte inhoudsopgave, zoals bij Rob. Roemans & Hilda van Assche, Analytische bibliografie van Julien Kuypers (1968). 
********Vorm van alliteratie zoals die als beginrijm voorkomt in het Oudgermaanse vers-1. Op deze manier worden niet alleen woorden, maar ook regels met elkaar verbonden. Een voorbeeld hiervan vindt men in Gezelle's Sint Jans vier:\n\nVliegende vlamme,\n\nVlerke van 't zonnewiel,\n\nVliegende vlamme,\n\nVlucht in den hoop!\n(G. Gezelle, Volledige werken, dl. 6, ed. Baur, 1936, p. 17)\nSynoniemen: Germaans rijm, letterrijm.
********Vorm van anachronie in de vertelwijze die niet behoort tot de bewustzijnsinhoud van een van de personages in een verhaal, maar een feitelijke toekomst- of terugverwijzing betreft. Deze objectieve anachronie staat tegenover de onechte of subjectieve anachronie, waarbij het om een door een subject gedachte retroversie (bijv. een herinnering) of anticipatie-1 (bijv. een verwachting, hoop of vrees) gaat.\nEen voorbeeld van objectieve anachronie komt voor in de vorm van een toekomstverwijzing in Jan Wolkers’ Turks fruit (1969): ‘Al die kleine gewone dingen wist ze jaren later nog, toen alles tussen haar en mij al hopeloos voorbij en verloren was’ (p. 107). 
********Vorm van anachronie in de vertelwijze, waarbij verwezen wordt naar één moment uit het verleden (flashback) of de toekomst (flashforward). De punctuele anachronie staat tegenover de duratieve anachronie, waarbij van een bepaalde tijdsduur sprake moet zijn. In Jan Wolkers’ Turks fruit (1969) komt de volgende zin voor:\nEn ik keek naar het portiek aan de overkant van de straat waar ik jaren geleden gestaan had om een glimp van haar op te vangen (p. 145).\nHet laatste deel van de zin verwijst naar één moment uit het verleden van de hoofdpersoon dat van beperkte duur is.
********Vorm van audioboek waarbij een ingesproken verhaal of roman, soms ook een non-fictie boek, via de radio wordt uitgezonden. Er is een zeker raakvlak met het radiospel of hoorspel, dat de dialogisch-dramatische variant is van literaire radio.Veel kinder- en jeugdliteratuur verscheen na uitzending als radioboek, zoals Monus de man van de maan (1953) van A.D. Hildebrand, De vier heemskinderen (1959) van Peter Jaspers en Het boek van Ko de boswachter (1975) van The Tjong Khing.\nMeer in het bijzonder kan de term verwijzen naar een specifiek project dat sinds 2006 gedragen wordt door het Vlaams-Nederlands Huis deBuren, Klara, Radio Nederland Wereldomroep enVPRO. Hierbij krijgt een auteur uit Nederland of Vlaanderen de opdracht een origineel verhaal te schrijven van ongeveer 4000 woorden (25 à 30 minuten voorleestijd) dat één enkele keer te horen is op de radio in Vlaanderen en in Nederland, waarna men het alleen nog – gratis – kan downloaden van de website www.radioboeken.eu. Met de auteurs wordt afgesproken dat de verhalen niet op papier zullen verschijnen (althans niet in de vorm waarin ze werden voorgelezen), hetgeen de gebruikelijke verhoudingen tussen gedrukte tekst en voorlezing omkeert. De verhalen worden ook in andere talen vertaald en ingesproken, waardoor de website in kwestie een instrument wordt voor de promotie van de Nederlandse letteren in het buitenland.
********Vorm van beeldspraak (metafoor) waarbij het beeld en het verbeelde beide worden genoemd. Een zaak, een begrip, een eigenschap wordt met iets anders in verband gebracht door middel van een analogiserend woord (bijv. ‘als’, ‘zoals’, ‘gelijk’). Met dit type stijlfiguren beoogt de dichter vaak een meer aanschouwelijke voorstelling. Soms wil hij daarmee bepaalde betekenisaspecten accentueren of onvermoede verbanden blootleggen. De vergelijking is des te treffender naarmate het punt van overeenkomst meer verrast. Bijv.:\nde droom die blauw als hoogland\nals een boom zich splijt \n(H. Claus, Tancredo infrasonic, 1, 1952
********Vorm van beeldspraak, ook wel absolute metafoor genoemd, waarbij het beeld niet langer middel is, hetzij om de poëzie te verlevendigen hetzij om betekenissen te verhelderen door middel van analogie
********Vorm van een metafoor waarbij evenredigheid een rol speelt. Aristoteles geeft als voorbeeld: Dionysos (god van de dronkenschap) heeft dezelfde relatie tot de wijnbeker als Ares (god van de oorlog) tot het schild. Op grond daarvan is het mogelijk een wijnbeker aan te duiden als 'het schild van Dionysos' en een schild als 'de wijnbeker van Ares'.\nEen moderner voorbeeld: Jan houdt van zijn vriendin als Piet van zijn hondje. Op grond van de evenredigheid kan men de vriendin metaforisch aanduiden als het hondje van Jan, en het hondje als de vriendin van Piet.\nZie ook spiegelmetafoor.
********Vorm van een stoplap in poëzie, waarbij overbodige woorden worden toegevoegd omwille van het handhaven van het gebruikte metrum en/of rijm. 
********Vorm van eindrijm waarbij rijmvrager en rijmgever weliswaar twee verschillende woorden zijn, maar waarbij de rijmende bestanddelen identieke lettergrepen zijn, bijv. toedoen / doen. Hoewel de Oudfranse roman deze rijmtechniek veelvuldig toepast, wordt ze in de Middelnederlandse vertalingen en bewerkingen vermeden – waarschijnlijk omdat ze als onzuiver rijm werd ervaren – en alleen voor speciale effecten gebruikt, bijv.\nMINNE es pais ende alle onraste\nMINNE es onpais ende alle raste\nsi es trouwe vol van ontrouwen\nsi es ontrouwe vol van trouwen\nsi es vrese al versekert\nsi es sekerheit al onversekert [...].\n(Die Rose van Heinric van Aken, ed. Verwijs, 1868, vs. 4239-4244).\nOok na de middeleeuwen wordt het lettergreeprijm maar spaarzaam gebruikt, het meest in liedteksten, en ook dan om een bepaald (komisch) effect te bewerkstelligen, bijv. ‘Wat heb je gedaan, Daan? Waar kom je vandaan?’ (Drs. P). Gebruikelijk is volrijm.\nZie ook gelijk rijm.
********Vorm van geestelijk drama dat vanaf de 11de eeuw op 6 januari als voorspel van de mis in de kerk werd opgevoerd. Aanvankelijk bestond het spel uit de pantomimische voorstelling van het bezoek van de drie koningen aan de kribbe van Christus en het aanbieden van geschenken. Later werd het driekoningenspel uitgebreid en met het kerstspel en met het Bijbelverhaal van Herodes en de kindermoord samengesmolten, zoals in het liturgisch drama Ordo Stellae, dat waarschijnlijk rond 1100 geschreven werd door de abt van Sint-Truiden, Theodoricus.\nOok later werden nog wel driekoningenspelen geschreven, o.m. door G. Hermans het spel Joas: een kerst- en driekoningenspel met voorspel en drie bedrijven (1908).
********Vorm van gelegenheidspoëzie, nl. een ballade-achtig volkslied-1 naar aanleiding van historische gebeurtenissen (veldslagen e.d.) of ter ere van bekende personen (‘Historielied van vrou Marie van Bourgoengien’
********Vorm van het Bargoens, namelijk de geheimtaal van de onderwereld. Vanwege het realistische effect wordt deze geheimtaal gebruikt in de misdaadliteratuur. Voorbeelden ervan zijn de aanduidingen voor geld (die overigens vaak terecht kwamen in de gewone omgangstaal), zoals 'heitje', 'joetje', 'geeltje'. Ook aanduidingen voor de politie, zoals 'koperen knopen' of 'glimmerik' behoren daartoe.
********Vorm van het dagboek waarin door de auteur in chronologische volgorde de dagelijkse gebeurtenissen, beschouwingen en gedachten worden opgetekend die zich tijdens een oorlogsperiode voordoen. Het oorlogsdagboek behoort tot het genre van de oorlogsliteratuur. Tijdens de Eerste Wereldoorlog (1914-1918) hebben enkele soldaten een oorlogsdagboek bijgehouden dat ons inzicht verschaft in de verschrikkingen die zij meemaakten aan het front.\nBekend zijn de in het West-Vlaams dialect gestelde Oorlogsdagboeken 1914-1918 door Achiel van Walleghem, de onderpastoor van het West-Vlaamse dorpje Dikkebus bij Ieper, die nauwkeurige verslagen maakte over de oorlogsgebeurtenissen in zijn omgeving. In 2014 verscheen er een door W. Spillebeen in het Algemeen Nederlands hertaalde en geannoteerde editie van. In 2017 publiceerden G. Latré en S. Reed er een Engelse vertaling van onder de titel 1917 - The Passchendaele Year. The British Army in Flanders: The diary of Achiel van Walleghem.\n\nEen ander bekend oorlogsdagboek is dat van de dichters Virginie Loveling (1836-1923), gepubliceerd onder de titel Oorlogsdagboeken 1914-1918 (2013) door S. van Peteghem en L. Stynen. Ina Boudier-Bakker (1875-1966) hield een oorlogsdagboek bij tijdens de Tweede Wereldoorlog (1940-1945) dat in 2013 door R. van Gemeren becommentarieerd werd uitgegeven. 
********Vorm van het drama waarin de toeschouwer in de illusie wordt gebracht dat hij aanwezig is bij een gebeuren waar hij zelf geen deel aan heeft en dus geen invloed op kan uitoefenen. Zie ook vierdewand-fictie.\nHet begrip functioneert meestal als distinctief kenmerk van het klassieke drama of Aristotelische toneel tegenover het episch drama dat anti-illusionistisch genoemd wordt. In het illusionistisch toneel wordt de illusie van echtheid gewekt. In het episch toneel daarentegen weet de toeschouwer dat wat hij ziet en hoort, fictie is en wordt hij door vervreemdingseffecten daaraan telkens opnieuw herinnerd, maar tegelijkertijd beseft hij de werkelijkheid achter het vertoonde en zijn houding daar tegenover.
********Vorm van het pamflet waarin iemand of iets op een beledigende, spottende of ironische manier wordt aangevallen of belachelijk gemaakt. Men spreekt daarom ook wel van hekelschrift, smaadschrift, spotschrift of schimpschrift. Het schotschrift is vergelijkbaar met de paskwil, een term met een ruimere betekenis. Ook het vlugschrift is vanwege de vorm met het schotschrift verwant.\nBerucht en beroemd werd het schotschrift van S.E.W. Roorda van Eysinga Uit het leven van Koning Gorilla (1887) over koning Willem III dat in 2002 opnieuw verscheen in een facsimilé-uitgave met een inleiding en een moderne hertaling van D. Bos. Naar aanleiding van de Jan Campertprijs 1987 verscheen een schotschrift van Bob Polak, Lucas Ligtenberg e.a. onder de titel Een bange mandarijn (1987).
********Vorm van intertekstualiteit bestaande uit de omzetting van een bestaand gedicht in zijn tegendeel. Evenals bij de parodie wordt de uitgangstekst op de voet gevolgd, maar - in tegenstelling tot de parodie - wordt de ‘bewerkte’ tekst niet belachelijk gemaakt, en bovendien wordt deze volledig herschreven, en wel in zijn omkering.\nEen van de beoefenaren van dit genre, Jan G. Elburg, zegt erover: \nVoortgekomen uit het soort nieuwsgierigheid dat sommige mensen niet doet rusten eer zij een bepaalde grammofoonplaat ook achterstevoren hebben gedraaid uit de neiging, als in de moderne beeldhouwkunst, om soms hol en bol, negatieve en positieve volumen te verwisselen. \n(Gedichten 1950-1975, 1975, p. 435)\nZo begint een van de contravormen van Elburg, getiteld ‘Onderdaan van de droogte’ - omkering van ‘De regenkoning’ uit De Oostakkerse gedichten (1955) van Hugo Claus - met de regel\nDe onderdaan van de droogte verzweeg (en blasfemisch haar ogen) \n(J.G. Elburg, id., p. 436 v.).\nHet is het tegendeel van Claus’ regel\nDe regenkoning sprak (en gelovig waren mijn oren).\n(H. Claus, Gedichten 1948-1993, 1994, p. 184).
********Vorm van intertekstualiteit voor de versbewerking van een tekst die oorspronkelijk in proza is geschreven. Een bekend voorbeeld is de versificatie van de Hebreeuwse psalmen door Gabriël Smit: De psalmen. Nederlandse berijming (1952).\nHet tegengestelde hiervan is de prozabewerking of ontrijming, zoals gedaan werd met de prozaroman. 
********Vorm van klankherhaling waarbij de eindklank van een vers herhaald wordt in het daarop volgende vers, vaak als antwoord op een vraag. Een voorbeeld hiervan kan men aantreffen in A. van der Venne's Zeeuvsche nachtegaal:\nWat raet voor my, en voor mijn bitter clacht? lacht, lacht.\nHoe vrijt men best, by dage of by nacht? by nacht.\n(Ed. Meertens & Verkruijsse, 1982, p. 92) 
********Vorm van liturgisch drama ontstaan uit de tijdens de liturgie gezongen quem queritis-troop. Dit kleine onderdeel van de paasviering wordt wel gezien als de bakermat van het geestelijk drama in de middeleeuwen. In de loop der eeuwen werden daar steeds meer elementen aan toegevoegd. Wat oorspronkelijk een symbolische uitbeelding van één essentieel moment van het hele gebeuren was, groeide uit tot een volledige dramatisering van het hele paasverhaal.\nVolgens deze inmiddels achterhaalde, maar hardnekkige theorie zou het geestelijk drama zich via het liturgisch drama ontwikkeld hebben uit de in de kerk gezongen tropen (troop-2), nadat er eeuwen geen toneel gespeeld was. Waarschijnlijker is echter dat er altijd toneel gespeeld is, zij het dat daar voor de periode van de 5de tot de 10de eeuw weinig bewijzen van zijn overgeleverd. Dit toneel is uiteindelijk ook weer een rol in de kerk gaan spelen om het vertelde te veraanschouwelijken.\nVan het (semi-)liturgische paasspel moeten wel 500 lezingen bekend zijn geweest in de 10de tot 12de eeuw. In de 14de en 15de eeuw wordt het Latijnse paasdrama nog veel gespeeld
********Vorm van lyriek waarin de innerlijke ervaringen, gevoelens, belevenissen en levensvisie van een dichter in sterke mate tot uiting komen. In zekere zin geldt zulks voor elke vorm van dichtkunst en literatuur (cf. Goethes uitspraak in Wahrheit und Dichtung dat al zijn werken kunnen worden beschouwd als 'Bruchstücke einer grossen Konfession'). Maar bij belijdenislyriek komt dat meer expliciet, tot in de vormgeving, als autobiografisch over (zie ook bekentenisliteratuur). In de Europese literatuurgeschiedenis is deze soort van lyriek o.m. sterk aanwezig in de (pre)romantiek, het piëtisme, het sentimentalisme, de Sturm und Drang en later de neoromantiek.\nIn de moderne Nederlandse literatuur van de jaren zestig en zeventig van de vorige eeuw is de belijdenislyriek sterk aanwezig in de reactie op de vormexperimenten van de Vijftigers, waarbij een aantal dichters via intieme ontboezemingen en persoonlijke gevoelens herkenbaarheid en identificatie nastreefden met een poëzie die het midden hield tussen romantiek, ironie en huiselijkheid. Voorbeelden hiervan zijn Ellen Warmond, Kees Ouwens en Neeltje Maria Min. In Vlaanderen kunnen Jotie ’t Hooft, Luuk Gruwez en Miriam Van hee worden genoemd, zij het dat de ironie bij hen minder aanwezig is. Boegbeeld van de belijdenislyriek in Vlaanderen was Karel van de Woestijne met De Modderen Man (1920).
********Vorm van lyriek waarin flora en fauna centraal staan. De middeleeuwse literatuur kent geen natuurlyriek in strikte zin, wél topische (topos) natuurbeschrijvingen, met name in de hoofse poëzie, bijv. de locus amoenus, de locus terribilis en de Natureingang.\nIn de renaissance gaat de natuurbeschrijving in poëzie een zelfstandiger rol spelen, blijkend uit bijv. de cultivering van een genre als het hofdicht. Terwijl de natuurlyriek in renaissance en classicisme veelal generaliserend van aard is (vgl. arcadia en idylle) gecombineerd met een nauwkeurige verzorging van de uiterlijke vorm (strofenbouw, rijm en metriek), gaat men in de romantiek individualiserend te werk, naar inhoud en vorm. De dichter legt een verband tussen zijn innerlijke stemming en de gevoelens die door de natuur worden opgeroepen, dan wel op de natuur worden geprojecteerd (het z.g. ‘paysage de l'âme’). Men denke aan A. de Lamartine met zijn beroemde gedicht ‘Le lac’, en in de Nederlandse letterkunde aan poëzie van Guido Gezelle en Herman Gorter. Bij veel symbolisten (symbolisme) neemt de aandacht voor de natuur af. Dat de natuur ook in de 20ste eeuw bij sommige dichters een belangrijke rol blijft spelen, blijkt uit het werk van dichters als Hans Warren, M. Vasalis en Habakuk II de Balker. Zie ook dierengedicht.
********Vorm van muziekdramatische kunst bestaande uit een toneelstuk, veelal een klucht-1, met ingelaste gezongen (zang) gedeelten. De teksten waren veelal vertalingen van de opéra comique, een gesproken tekst onderbroken door liedjes, koren (koor) en ensemblespel. Het zangspel kreeg belangrijke impulsen van het 18de-eeuwse Singspiel, een klucht gelardeerd met zang. Ook grote componisten hebben het genre beoefend, zoals Mozart, wiens Die Entführung aus dem Serail (1782) en Die Zauberflöte (1791) al voor 1800, in Nederlandse vertaling, met succes werden opgevoerd. Hier domineerde echter niet de tekst maar de muziek. Het originele Nederlandse zangspel, dat al een langere traditie had, kreeg in de tweede helft van de 18de eeuw nieuwe impulsen. Naast bewerkingen (bijv. J. Kinkers Edipus te Kolone, 1807) vindt men ook originele zangspelen (bijv. die van J. van Lennep). In de tweede helft van de 19de eeuw verdwijnt de gesproken dialoog in de opéra comique, die zich van muzikale klucht ontwikkelt tot operette (J. Offenbach) en burleske opera (J. Wagenaar).\nHet zangspel is verwant aan de opera, maar is minder gebonden aan genrevoorschriften. Allerlei dramatische vormen, zoals herdersspel (pastorale-2) en pantomime, konden als zangspel worden opgevoerd. Kenmerkend is steeds het voorkomen van lieflijke en melodieuze coupletten. Op die manier kon het zangspel de voorloper worden van de musical.\nZie ook ballad opera.
********Vorm van mystificatie waarbij de auteur de tekst presenteert als een 'authentiek' document dat hij of zij gevonden zou hebben, en waarvan hij of zij dan de editeur of tekstbezorger zou zijn. Dit kan gebeuren als een strategie van defictionalisering (fictie), m.a.w. om het 'waarheidsgehalte' en dus de geloofwaardigheid van de tekst te versterken. Vanaf de vroege geschiedenis van de roman (Cervantes, Defoe...) lijkt het procédé nauw verweven het het genre. Subgenres als dagboekroman, de briefroman en de pseudovertaling vertonen specifieke varianten van de editeursfictie.\nHet gebruik van de editeursfictie impliceert een type van kaderverhaal, waarbij de editeur als primaire verteller fungeert en door citaat (inbedding) het woord geeft aan de schrijvers van de brieven, dagboekfragmenten, manuscripten, enz. De editeur kan zijn rol vervullen op discrete wijze, zodat de aandacht van de lezer steeds gericht blijft op de documenten zelf, maar hij kan ook meer de aandacht trekken op zijn eigen rol als tekstbezorger (d.m.v. inleiding, voetnoten, commentaren, indexen, enz.). Een bekend voorbeeld van dit laatste is Pale fire (1962) van Vladimir Nabokov, waarin een gedicht van de fictieve dichter John Shade postuum wordt geëditeert door de excentrieke en narcistische literatuurwetenschapper Charles Kinbote. De editeursfictie dient hier niet om de werkelijkheidsillusie te versterken, maar functioneert integendeel binnen een complex spel van metafictie, waarbij de geëditeerde tekst en de commentaren van de editeur samen de lezer telkens weer op een dwaalspoor brengen.\nEen Nederlandstalig voorbeeld is ook de roman De lotgevallen van Ferdinand Huyck (1840) van Jacob van Lennep, waarin Juffrouw Stauffacher wordt opgevoerd die, zoals Van Lennep het wil doen voorkomen, hem het manuscript levert dat hij pas veertig jaar na het overlijden van de hoofdfiguren erin openbaar mag maken.
********Vorm van natuurlyriek die vertrekt vanuit de observatie van een dier. Bekende voorbeelden zijn ‘Der Panther (Im Jardin des Plantes, Paris)’ (1902/1903) van R.M. Rilke of ‘The Tyger’ (1794) van W. Blake. \nDierengedichten kunnen ook korter en speelser zijn, als in de volgende drie dierenrijmpjes, die veeleer aansluiten bij het light verse:\nOP EEN BLAUWWILDEBEEST\nmijn naam is blouwildebees\nsommigen noemen mij gnoe\ndoch bij het horen van die naam\nword ik alleen maar moe\n              \nOP EEN VOSJE\nhoewel nog jong\nen ros\nbij lepe streken \nheet ik vos\n            \nOP EEN CHEETAH\neen sprinter ben ik \nzomer en winter\nvoor je het weet \nben ik al ginder\n(Willy Martin, ongepubliceerd, 2011)\nDierengedichten zijn verder ook populair in de context van de gelegenheidspoëzie (zie bijv. http://www.1001gedichten.nl/categorieen/23/dieren_gedichten/).\nDe term is soms moeilijk te onderscheiden van het verwante dierendicht, al zijn bij deze laatste term het verhalende en/of het didactische aspect doorgaans sterker uitgesproken.
********Vorm van onder oosterse invloed gekunstelde, opgesmukte retoriek ten tijde van het hellenisme in de 3de eeuw v. Chr. Het leidde in de 2de eeuw tot een tegengestelde reactie van grotere soberheid in het atticisme.
********Vorm van ontspanningsliteratuur of -film over de Amerikaanse pionierstijd, nl. de verovering en bezetting van het ‘Wilde Westen’ (vandaar Du. Wildwestroman) in de 19de eeuw. Aanzet waren enkele verhalen van J.F. Cooper, die als eerste over de strijd van pioniers en indianen schreef. Het werd naar het einde van de 19de eeuw toe een gestandaardiseerd genre met stereotiepe figuren in een stereotiep decor: de eenzame cowboyheld, de opstandige indianenhoofdman en de blanke bandiet, uitvoerig getekend tegen de klank- en kleurrijke achtergrond van paarden, saloons, vuurgevechten en wilde achtervolgingen. Bijv. J.F. Cooper, The Last of the Mohicans (1826)
********Vorm van plezier- of knutseldicht
********Vorm van poëzie, ook wel poésie parlante of parlandopoëzie genoemd, waarin de traditionele verstechniek slechts gedeeltelijk of zelfs helemaal niet is aangewend. Het metrum ontbreekt en vaak ook het rijm. De verslengte is onregelmatig, de strofebouw onvast of afwezig.\nAls voorbeeld het volgende stukje parlandopoëzie:\nNu is ook, als ’n laatste Mohikaan,\nM’n laatste vriend verder gegaan.\nZo stierf die schone, schitterende schaar, -\nOver de stad glimden d’elektrieke globen klaar,\nSpijts mist rondom de klaarte hing,\nToen m’n vriend henen ging.\n(P. van Ostaijen, VW Poëzie, dl. 1, 1979, p. 41)\nWaar de term ‘vers libres’ aanvankelijk werd gebruikt voor verzen die enkel in lengte onregelmatig waren, zoals die waarin La Fontaine zijn fabels schreef (vrij vers-1), breidde die ‘vrijheid’ zich bij de Amerikaanse dichter Walt Whitman (Leaves of Grass, 1855) en bij de Franse symbolisten uit tot andere verstechnische aspecten. In het Nederlandse taalgebied waren het vooral de expressionisten die na de Eerste Wereldoorlog de doorbraak van deze versvorm bewerkten. Via andere modernistische stromingen die daarop volgden, kwam dit type algemeen in gebruik. Een bekend beoefenaar van dit genre was E. du Perron.\nOmdat  de traditionele klankvormen vaak ontbreken, kan de schrijver sterker de nadruk leggen op de inhoud van het gedicht. De versgrens kan zelfs een onderwerp van experiment worden. Dit kan gepaard gaan met een grotere trefkracht van de beeldspraak, een functioneler aanwenden van interpunctie en een frequenter en verfijnder gebruik van vormen van herhaling en contrast op andere niveaus dan dat van de klank.\nEen voorbeeld van een vrij vers waarin zowel metrum als rijm ontbreken, is het gedicht 'Lydia Puckett' van M. Nijhoff:\n   Knowlt Hoheimer vluchtte en ging als vrijwilliger in dienst\n   op de dag dat Curl Trenary\n   hem onder ede beschuldigde van varkensdiefstal\n   en rechter Arnett zijn aanhouding gelastte.\n   Maar dat is niet de reden waarom hij soldaat werd.\n   Hij had mij betrapt met Lucius Atherton.\n   Wij kregen woorden en ik zei hem\n   mij nooit meer onder ogen te komen.\n   Toen stal hij de varkens en ging naar het front...\n   Achter iedere soldaat schuilt een vrouw. \n  (Verzamelde gedichten, 1995, p. 405)\nMen vergelijke ook parlandopoëzie.
********Vorm van rijm waarbij alleen de medeklinkers gelijk zijn, maar een of meer klinkers niet. Zo schrijft Paul van Ostaijen (cursivering van ons):\nRaamkozijnen glimmen groen en vatten\n\nterracotta bloemepotten.\n\n(H. Warren, Spiegel van de Nederlandse poëzie, 1994, p. 157) 
********Vorm van rijm waarbij klinkers van de rijmklanken ongelijk van sterkte zijn, zoals in het zinnetje 'veel lól/in zijn  bijrol' waarbij 'lol' geaccentueerd is en 'rol' niet.\nZo schrijft Nijhoff in zijn gedicht 'Psalm':\nwant mensenhulp is ijdelheid\nNu God ons bijstaat in de strijd.\n(M. Nijhoff, VG, ed. G. Dorleijn & W. v.d. Akker, 1995, p. 392)\nHier is de rijmvrager 'heid' onbeklemtoond en de rijmgever 'strijd' beklemtoond. 
********Vorm van spot waarbij de eigen persoonlijkheid of het eigen gedrag of werk onderwerp van spot is. Wanneer L.P. Boons alter ego johan janssens zich teruggetrokken heeft in zijn 'laatsten hoeck' om aan de 'barbaren' te ontkomen, laat die ons weten:\nEn verschrikt fluistert hij tot zichzelf: ik vlucht, maar vluchtend loopt steeds een barbaar voorop: ikzelf.\n(L.P. Boon, Zomer te Ter-Muren, 1956, p. 285)
********Vorm van tekstbewerking (transformatio per detractionem) waarbij één of meer bestanddelen van een gegeven 'tekst' (woord, zin, tekstgedeelte) wordt gereduceerd of weggelaten. Bij het weglaten (afstoten) van een onbeklemtoonde slotklinker spreekt men van apocope. Wordt een groter tekstgedeelte (zin, alinea, hoofdstuk) weggelaten of gereduceerd/samengevat dan spreekt men van inkorting of abbreviatio. 
********Vorm van tekstkritiek die zich niet alleen ten doel stelt transmissiefouten, tijdens het kopiëren of het zetten ontstaan, te herstellen, maar die ook en vooral door middel van close reading corrupte plaatsen en passages tracht op te sporen en in de oorspronkelijke staat terug te brengen.
********Vrij recente stroming binnen de boekwetenschap (bibliologie) die onderzoek doet naar alle aspecten van het lezen. Daartoe behoort onderzoek naar vragen over leesgedrag (de manier waarop gelezen wordt, de leespraktijken zoals hardop of stil lezen, intensief of extensief lezen), leesgewoonten (op welk tijdstip van de dag, in welke ruimte wordt gelezen), tekstinterpretatie (hoe wordt de tekst geïnterpreteerd, aangepast en in het geheugen opgeslagen) en lectuurkeuzen (wat schaffen mensen aan). Om de historische lezer in beeld te krijgen, staat een veelheid aan bronnenmateriaal ter beschikking dat overigens zelden directe informatie verschaft over leesgedrag van individuen of groepen. Er zijn egodocumenten (dagboek, brief), auctiecatalogi (auctiecatalogus), intekenlijsten, uitleenregisters, boedelinventarissen, ledenlijsten van leesgezelschappen en leesmusea (leesmuseum). In veel literatuur over leescultuur wordt vaak ten onrechte het bezit van boeken gelijkgesteld aan het lezen daarvan.
********Vrijheid van drukpers. Het grondrecht om zonder voorafgaande toestemming (preventieve censuur) of censurerende maatregelen achteraf (repressieve censuur) het geschreven of gedrukte woord in de openbaarheid te brengen. Dit grondrecht werd in België in 1831 en in Nederland in 1848 wettelijk vastgelegd. Voordien werden verschillende maatregelen gebruikt om de persvrijheid te beperken. De overheid kon bijv. bepalen dat uitgaven aan een bepaald privilege onderworpen dienden te zijn, het zgn. toelatingsoctrooi. De kerkelijke of wereldlijke overheden onderwierpen uitgaven aan een approbatur, een goedkeuring vooraf, vóór tot drukken kon worden overgegaan (evulgetur, imprimatur, nihil obstat). Bovendien kon censuur achteraf blijken uit het op de index plaatsen van boeken die men niet verspreid wenste te zien (index librorum prohibitorum). In de 19de eeuw werkte het dagbladzegel nog als een vorm van persbreideling (in België afgeschaft in 1848, in Nederland in 1869). In oorlogstijden is steeds opnieuw sprake geweest van beperking van de persvrijheden, bijv. tijdens de Tweede Wereldoorlog door de Duitse bezetter d.m.v. de Kultuurkamer en de papierdistributie (zie in dit verband ook K-nummer). In feite heeft de persvrijheid niet alleen betrekking op het geschreven of gedrukte woord, maar ook op andere media (radio, tv, film etc.). Zo hebben enkele spotprenten op de Islam aan het eind van de 20ste eeuw voor commotie gezorgd die ertoe leidde dat men soms tot zelfcensuur overging vanwege bedreigingen.
********Wandkaart waarop geslachtswapens afgebeeld en beschreven worden. Wapenkaarten bestaan uit aan elkaar gemonteerde plano’s met etsen of gravures van familie-, gewestelijke, stads-, heemraadschapswapens e.d., bestemd om als wandversiering te dienen. Soms ook zijn de bladen niet aan elkaar gelijmd, maar bijeen gebonden in een band. Bekende voorbeelden zijn de wapenkaart van Vlaanderen met als opschrift Représentation des estats du noble pays et comté de Flandres, dédié aux Sérénissimes Archiducx ‘d Austrice, princes souverains d’icelluy pays (1616) met niet minder dan 613 wapenschilden, M. Smalleganges Wapenen der steden en oud-adelyke geslachten in de machtige Republyke van Holland en West-Vriesland (1676) en diens Zeeland veredelt
********Wanneer begrippen uit de poetica en de retorica normatief worden gehanteerd, spreekt men van wetten of regels. Zo zijn de aanvankelijk descriptief bedoelde aristotelische eenheden (eenheid van handeling, tijd en plaats) van het drama in de periode van het classicisme niet descriptief gehanteerd maar als voorschriften, waardoor ze het karakter kregen van normen waaraan men zich diende te houden. Een goed voorbeeld vormt de eis wat betreft de waarschijnlijkheid (vraisemblance) die aan het literaire werk werd gesteld. Sommige literaire en stilistische onderscheidingen uit de renaissance (bijv. de elocutio) zijn tot in de 19de eeuw als wetten gehanteerd, o.a. door B.H. Lulofs in zijn Redekunst (1820). Daardoor was zijn stijlleer een geheel van regels die men in acht moest nemen, wilde men literair aanvaardbaar schrijven. In de romantiek poogde menig schrijver aan deze situatie een eind te maken.
********Wanneer een auteur op de drukproef niet alleen afwijkingen van de oorspronkelijke kopij corrigeert, maar ook nieuwe correcties aanbrengt die niet in de kopij stonden, spreekt men van extracorrectie. De kosten van deze auteurscorrecties worden doorgaans bij de auteur in rekening gebracht, vooral als er veel van dit type correcties worden aangebracht.\n\n\n\n\n\n\n\nProefdruk met extra correctie door de auteur. [bron: J.C. Winterink, Het uitgeversbedrijf (1956), p. 21].
********Wanneer men de stijl van diverse kunstwerken bestudeert en met elkaar vergelijkt, in het bijzonder als men die met elkaar vergelijkt als het om verschillende kunstvormen gaat, spreekt men van vergelijkende stilistiek. 
********Wapenschild met zinnebeeldige voorstelling behorend bij een rederijkerskamer. Wanneer het gildebord voorzien is van een zinspreuk-2 of devies, spreekt men van een blazoen. Zo voerde de Haarlemse kamer op haar gildebord een pelikaan die zichzelf in de borst pikt om haar jongen met haar bloed te voeden.\n\n\n\n\n\n\n\nBlazoen van de Brabantse kamer Het Wit Lavendel. [bron: R.L. Erenstein (red.), Een theatergeschiedenis der Nederlanden (1996), p. 157].
********Wedstrijd waarvoor (potentiële) auteurs uitgenodigd worden om teksten in te zenden die dan zullen worden beoordeeld door een jury om in aanmerking te komen voor een prijs. Die prijs kan bestaan uit een te ontvangen bedrag of uit publicatie van de ingezonden tekst, of beide. Er bestaan wedstrijden voor jongeren, voor debutanten (bijvoorbeeld Editio, Geertjan Lubberhuizenprijs), stedelijke literaire prijzen (Gorcum, Knokke-Heist, Harelbeke e.v.a.) de prijs voor het beste kerstverhaal, poëzieprijzen etc. \nIn Vlaanderen poogt vzw Creatief Schrijven (http://creatiefschrijven.be) bestaande initiatieven ter zake grotere bekendheid te geven. Het aanbieden van een forum, het competitieve element en het vooruitzicht van mogelijke erkenning worden geacht beginnende schrijvers aan te moedigen om met hun werk in het daglicht te komen.\nIn de 18de en 19de eeuw reeds loofden tal van genootschappen of maatschappijen prijzen uit voor geschriften op een van te voren bepaald onderwerp. Zo schreef de Hollandsche Maatschappij van Fraaije Kunsten en Wetenschappen in 1821 een prijsvraag uit op de vraag 'Welke is het onderscheidend verschil tusschen de klassische poëzij der ouden en de dusgenaamde romantische poëzij der nieuweren [...]?'. De inzending van Willem de Clercq over deze op dat moment de gemoederen bezighoudende vraag werd met goud bekroond.\nZie ook landjuweel.
********Wees of weesmeisje is een term uit de typografie en de tekstverwerking voor de eerste regel van een nieuwe alinea die onderaan de pagina staat, terwijl de rest op de volgende pagina staat afgedrukt. Omdat dit als lelijk ervaren wordt, kan een zetter d.m.v. uitdrijven de regel naar de volgende pagina verplaatsen dan wel d.m.v. inwinnen minimaal twee regels onder aan de pagina forceren. 
********Weinig gangbare bibliografische term voor een nieuwe oplage. De term kan niet gelijkgesteld worden met oplage omdat de eerste oplage van een druk niet als bijdruk betiteld kan worden
********Welsprekendheid in de stijl van Marcus Tullius Cicero (106-43 v. Chr.), belangrijk Romeins staatsman en groot redenaar. De retoriek en stijlkunst in de Italiaanse renaissance zochten aansluiting bij de waardige, uitgebalanceerde, melodieuze en klaar geordende betogen zoals die door Cicero uitgesproken en te boek gesteld werden.
********Werk waarin het leven (zie biografie) van twee personen in hun onderlinge relatie en/of in een vergelijkend perspectief wordt beschreven. De oudste voorbeelden zijn de Bioi parallēloi (Gr. parallelle levens), ook bekend als de Vitae (Lat. levens), geschreven door de Griekse wijsgeer en biograaf Plutarchus rond het einde van de 1ste eeuw na Chr. Het betreft ‘levensverhalen van nobele Grieken en Romeinen’, die worden voorgesteld in 21 paren – bijv. Alexander de Grote (Griek) en Julius Caesar (Romein) – en telkens besloten met een moraliserend-vergelijkend oordeel. Vooral via de Franse vertaling van J. Amyot uit 1559 werden deze dubbelbiografieën bekend in de Europese literatuur. \nEr zijn enkele recente voorbeelden in het Nederlands. Cécile en Elsa, strijdbare freules (2015) door E. Leijnse gaat over twee zusters, dochters van het progressieve aristocratengezin De Jong van Beek en Donk, waarvan Cécile romancière wordt (Hilda van Suylenburg, 1897) en Elsa huwt met de componist A. Diepenbrock. In 2016 verscheen Ferdinand en Johanna door E. Kamp, een dubbelbiografie over de schrijver Ferdinand Bordewijk en zijn echtgenote, de componiste Johanna Bordewijk-Roepman. 
********Wetenschap die oorkonden en akten (akte-1) typeert en beschrijft naar hun vorm. Aanvankelijk is de oorkondeleer of diplomatiek vooral onderzoek naar de echtheid van oorkonden (verificatio), waarbij het oorkondeschrift mede bepalend kon zijn (paleografie). Ruzie tussen jezuïeten en benedictijnen heeft geleid tot de eerste wetenschappelijke publicaties op dit gebied, nl. van Daniël van Papenbroeck S.J. (1675) en Jean Mabillon (1681). Het werk van Mabillon werd voortgezet door de benedictijnen Toustain en Tassin (1750-1765), later door de Ecole des Chartes, in 1821 opgericht in Parijs. O. Oppermann en H. Pirenne hebben de diplomatiek in respectievelijk Nederland en België geïntroduceerd. 
********Wijze van tekstrapportage (zowel voor gesproken woorden als voor onuitgesproken gedachten) waarbij in tegenstelling tot de directe rede de geciteerde woorden of gedachten niet rechtstreeks en letterlijk worden weergegeven, maar in een bijzin worden omgezet. Voorbeeld: \nFrits dacht: ‘Het zal mij vandaag godverdomme niet lukken op tijd te komen’. (= directe rede) \nFrits dacht met ergernis dat het hem die dag niet zou lukken op tijd te komen. (= indirecte rede)\nBij de omzetting gebeuren, behalve de grammaticale inbedding van de geciteerde zin, een reeks hiermee verwante veranderingen: het dubbelpunt en de aanhalingstekens verdwijnen, eerste persoon (‘mij’) wordt derde persoon (‘hem’), deiktische (deixis) verwijzingen (‘vandaag’) krijgen een afstandelijke oriëntatie (‘die dag’)
********Woord dat op een zodanige wijze is samengesteld dat de laatste letters ervan de eerste letters van het daaraan gekoppelde woord vormen, zoals in het woord 'literatureluurs' in L. Huizinga's Olivier en Adriaan (z.j.4, p. 66). Daarin komen in het gedicht 'De oerbosbrand' (op zichzelf een kettingwoord) nog de volgende met kettingwoorden aangeduide diersoorten voor: de 'petrolifant' en de 'achterwielewaal' (p. 46-47). 
********Woord of zinswending ontleend aan het Arabisch, soms met verbastering van de oorspronkelijke vorm. Zo werd de formulering in de Koran over Mekka 'als de moeder van alle steden' overgenomen voor de golfoorlog als 'de moeder van alle oorlogen'. Een dergelijke taalvorm wordt beschouwd als barbarisme, een vergrijp tegen het zuiver gebruik van de eigen taal (purisme). 
********Woord of zinswending ontleend aan het Duits, soms met verbastering of verkeerd gebruik van de oorspronkelijke vorm, zoals 'begeestering' voor het Duitse woord 'Begeisterung' of 'daarstellen' naar het Duitse 'darstellen'. Een dergelijke taalvorm wordt beschouwd als een barbarisme, een vergrijp tegen het zuiver gebruik van de eigen taal (purisme).
********Woord of zinswending ontleend aan het Engels, soms met verbastering of verkeerd gebruik van de oorspronkelijke vorm, zoals bijvoorbeeld 'beefsteak' voor 'biefstuk', of 'administratie' voor 'regering'. Deze taalvorm wordt beschouwd als barbarisme, een vergrijp tegen het zuiver gebruik van de eigen taal (purisme).
********Woord of zinswending ontleend aan het Frans, soms met verbastering of verkeerd gebruik van de oorspronkelijke vorm, zoals 'zich interesseren aan' van het Franse ''s interesser à'. Zo'n taalvorm wordt beschouwd als een barbarisme, een vergrijp tegen het zuiver gebruik van de eigen taal (purisme).
********Woord of zinswending ontleend aan het Grieks, soms met verbastering of verkeerd gebruik van de oorspronkelijke vorm. Men gebruikt ook wel de term 'hellenisme'. Een dergelijke taalvorm wordt beschouwd als barbarisme, een vergrijp tegen het zuiver gebruik van de eigen taal (purisme).
********Woord of zinswending ontleend aan het Hebreeuws, soms met verbastering of verkeerd gebruik van de oorspronkelijke taalvorm (barbarisme). Bekend is de formulering 'het heilige der heiligen', in feite een Hebreeuwse genitief die beschouwd kan worden als een in de eigen taal overgenomen taaluiting, maar eigenlijk een vreemdvorm die al in de 17de eeuw voorkwam in de Bijbelvertaling. 
********Woord of zinswending ontleend aan het Latijn, soms met verbastering of verkeerd gebruik van de oorspronkelijke vorm. Een dergelijke taalvorm wordt beschouwd als een barbarisme, een vergrijp tegen het zuiver gebruik van de eigen taal (purisme). Een aardig voorbeeld is het oraal overgeleverde kinderversje waarin gespeeld wordt met Latijnse vormen: 'in denteris, in eikgenis, in modderalis, in kleigenis'. In het Nederlands zijn latinismen met 'ad' heel gewoon geworden, zoals in 'ad hoc', 'ad interim' en 'ad infinitum, en ook het 'auditorium' is in het Nederlands opgenomen.\nN. van der Sijs & J. Engelsman, Nota bene. De invloed van het Latijn en Grieks op het Nederlands (2000). 
********Woord of zinswending ontleend aan het Spaans, soms met verbastering of verkeerd gebruik van de oorspronkelijke vorm. Zo'n taalvorm wordt beschouwd als een barbarisme, een vergrijp tegen het zuiver gebruik van de eigen taal (purisme). Sommige van die ontleningen zijn in het Nederlands geaccepteerd geraakt, zoals 'eldorado', 'lasso' en 'fiesta'.
********Woord of zinswending ontleend aan het Vlaamse taaleigen, soms met verbastering of verkeerd gebruik van de oorspronkelijke taalvorm. Zo'n typisch Vlaams woord is 'speculoos' voor 'speculaas'. Ook het gebruik van 'aan' ín plaats van 'voor', zoals in 'Ik kocht dat aan een lage prijs' wordt beschouwd als een belgicisme. Soms worden dergelijke taalvormen beschouwd als dialectwoorden, soms als barbarismen. Dat laatste met name door taalbeschouwers die voor een puristisch uitgangspunt kiezen (purisme).
********Woordkunstenaar die verbonden is aan een aristocratisch hof, waar hij als taak heeft om het hof te vermaken, belangrijke gebeurtenissen te bezingen en de vorst te prijzen.\nHet betreft een vorm van mecenaat die teruggaat tot de klassieke oudheid en de Keltische en Oudgermaanse letterkunde (bijv. bard, skald) en die – samen met het kerkelijke mecenaat – bijzonder bepalend was in vroegere periodes toen schrijvers nog geen financiële zelfstandigheid konden verwerven en sterk afhankelijk waren van heersende machtsstructuren. De mate waarin de functie van hofdichter een geïnstitutionaliseerd karakter heeft (poeta laureatus), kan sterk variëren.
********Zangspel dat zich aan het eind van de 19de eeuw ontwikkelde uit de operette, de komische opera, de vaudeville- en de revue-1. De musical is een muzikale komedie waarin op ironische wijze een vaak literaire stof is verwerkt tot een combinatie van toneel, muziek, zang en dans in een samenhangend verhaal. Een belangrijk element is het show-karakter ervan, dat vooral tot uiting komt in de aankleding, de decors en de balletten. Zelden ontbreekt een happy end(ing).\nSpeciaal de Amerikaanse musicals hebben een grote vitaliteit. Theater Broadway in New York werd er beroemd mee. De Verenigde Staten zijn dan ook de bakermat van de musical met als vroeg voorbeeld Jerome Kerns Show boat (1927). Andere beroemde voorbeelden zijn O. Hammersteins Oklahoma (1943) en South pacific (1949). Vaak worden bekende literaire teksten voor musicals als basisgegeven gebruikt: G.B. Shaws Pygmalion voor My fair lady (1956) van F. Loewe, Shakespeare’s The taming of the shrew voor Kiss me Kate (1948) van Cole Porter en Dickens Oliver Twist voor Oliver (1960) door C. Reed. Veel musicals werden verfilmd, sommige werden zelfs direct voor film geschreven: Leonard Bernsteins West side story (1957) werd pas na verfilming ook op het toneel gebracht.\nVerreweg de belangrijkste schrijfster van musicals in Nederland is Annie M.G. Schmidt die in samenwerking met Harry Bannink een groot aantal musicals op haar naam heeft staan: Heerlijk duurt het langst (1965), Met man en muis (1968), Wat een planeet (1973), Foxtrot (1977) en Madam (1981). Een belangrijk en succesvol producent van musicals in Nederland is Joop van den Ende die voor het genre het Circustheater in Scheveningen en het Beatrixtheater in Utrecht opende. In België worden door Music Hall Promotions en V & V-Entertainment musicals geproduceerd. Van den Vos Reynaerde werd tot de musical Dear fox (1991) bewerkt voor het Koninklijk Ballet van Vlaanderen.
********Zestiende-eeuwse benaming voor het hoofd van een rederijkerskamer. De prins – soms ook keizer – was een kapitaalverstrekker
********Zevental laatmiddeleeuwse toneelstukken, waarin de zeven vreugden van de moedermaagd Maria gedramatiseerd worden. Alleen de eerste en de zevende bliscap zijn bewaard gebleven. De zeven bliscappen werden tussen 1441 (volgens anderen 1448) en ca. 1566 te Brussel opgevoerd in een cyclus van zeven jaar. De bliscappen zijn verwant aan de Franse mysteriespelen. Uit de regieaanwijzingen blijkt dat de stukken met togen (toog) en muziek gelardeerd werden.
********Zin, betekenis of sensus is de geïntendeerde literaire betekenis van een woord of een mededeling binnen een tekst of context, niet de lexicologische of etymologische betekenis. Naast de letterlijke betekenis – er staat wat er staat – onderscheidt men de figuurlijke of overdrachtelijke betekenis: er staat niet wat er staat. De theorie over de zin en betekenis van woorden is hecht gefundeerd in de meerledige interpretatie van de Bijbel sinds de kerkvaders de quator sensus scriptorum (de vier betekenissen van de Schrift) formuleerden.\nHet schoolvoorbeeld hierbij is Jeruzalem: in de letterlijke zin van het woord (sensus litteralis) de stad Jeruzalem, in de morele zin (sensus moralis of sensus tropologicus) de ziel van de mens, in de typologische zin (sensus typologicus of sensus allegoricus, waarbij een bepaalde gebeurtenis uit het Oude Testament gezien wordt als een voorafbeelding van een gebeurtenis in het Nieuwe Testament) de kerk, en in de anagogische zin (sensus anagogicus, waarbij alles beschouwd wordt vanuit de vier uiterste eindbestemmingen van de mens: hemel, God, hel, duivel) de hemel. Dergelijke betekenistoekenningen zijn het onderzoeksterrein van de hermeneutiek.\nIn de tweede helft van de 12de eeuw introduceerde Chrétien de Troyes het begrip in de wereldlijke literatuur: in samenhang met de begrippen matière (de stof, materie) en conjointure (de structuur) gebruikte hij de term ‘sens’ om de morele betekenis van zijn Arthurromans (Arthurepiek) aan te duiden. De laatmiddeleeuwse zinnespelen (spel van zinne) danken hun naam aan de zinspreuk-1 waarin de boodschap die in het stuk besloten lag, was samengevat.
********Zinspreuk of devies is een kenmerkende spreuk voor het karakter of levensideaal van een persoon, een geslacht of een vereniging. De zinspreuk is verwant aan het motto-2 zoals dat voorkomt – maar dan gecombineerd met een pictura – in het op de mens in het algemeen gerichte emblema en vooral in de eveneens individueel gerichte impresa. De door het maniërisme geïnspireerde zinspreuk treft men met name aan bij de rederijkers en bij auteurs uit de renaissance.\nVoorbeelden van bekende zinspreuken zijn ‘'t Kan verkeren’ van Bredero, ‘Constanter’ (standvastig) van Constantijn Huygens, ‘Iustus fide vivit’ (de rechtvaardige leeft door het geloof) van Joost van den Vondel. Vaak bestaat de zinspreuk uit een anagram van de auteursnaam: ‘Schade leer u’ van Lucas d'Heere